luaj teb
lub neej nyob rau pem toj roob hauv pes mas tsis yooj yim kiag li.
muab tsiab peb caug noj tas ces twb yuav rov qab mus pib teb ua. cov poj
niam yuav mus tom teb yeeb, thiab cov txiv neej yuav mus luaj teb. mus luaj
teb yog ib lub caij ua sawv daws yuav tau mus pw teb yog hais tias cov teb nyob
deb ntawm zos. lub caij no yog lub caij uas pib sov zuj zus uas lub caij ntuj no
twb dua lawm.
mus pw luaj teb mov noj, los sis puas teb npleg yog hais tias cov teb nyob deb
rau ntawm zos mas yog ib lub caij uas sawv daws ti tes kawg nkaus. daim
teb uas yog hav zoov laus, yuav tsum tau luaj tas mam li ntov cov ntoo loj.
thaum luaj mas cov poj niam mi nyuam sawv daws sib pab, thaum ntov cov
ntoo loj lawm, ces kawg cov txiv neej lawm xwb. lub sij hawm no yog tsis
muaj zaub mov zoo noj mas cov txiv neej yuav mus ntov ntoo tsis muaj zog
kiag. vim yog li no, hmoob thiaj tseg lawv cov nqaij sawb los mus noj rau lub
sij hawm no. tej daim teb hav zoov laus laus ua muaj cov ntoo loj loj ntau
tus mas thaum luaj teb tas ntawd cov txiv neej yeej yuag lawm hov ntau.
muaj tus puav ntoo loj heev, yuav tsum tau tuaj yaj choj mus rau saum qhov
me zog thiab mam li ntov.
pw rau nram teb thaum yuav tsaus ntuj yeej hnov kab noog, tej nraj yig
lauv tsaw thiab lwm yam tsiaj tau los mus quaj xa lub hnub thiab sau ua npoj
ntws los mus muab lawv lub chaw pw. cov muaj phom kuj tau mus zov tej
tsiaj qus no tua. cov mi nyuam kuj mus sawb lwm yam, xws ntov txiv tsawb
thiab dawj roob ris tej no los mus ua noj. lub sij hawm pw lawm kuj tseem
hnov lwm yam tsiaj tsaus ntuj los mus quaj. ntau zaus mas yog tej nyuag
noog los sis puas kab ub kab no xwb, kuj muaj tej zaum hnov tsov los quaj
pug tim tej tuaj. yog hais tias hnov li no lawm thiab yus ho tsis muaj phom
mas nws kuj ua rau yus ib ce xob zom zaws. nws muaj tej zaum yog hais tias
hnov los quaj ze rau ntawm yus daim teb los sis puas qhov chaw pwm, tej
zaum no kawg yuav tau sawv los rauv taws kom cig loj loj thiab pom pom
kev thiab yuav tau hu dab poj yawm txwv txoob los mus rau dab teb dab chaw
kom los yob tus tsov ntawd mus lawm lwm qhov.
lb tag kis twg yeej hnov qaib qus qua tiab nraj yig lauv tsaw quaj cuag li
cas tim tej tuaj. kuj muaj hmo puav uas nws kuj tseem no no thiab tag kis
ntawd pom lwg dai cuag li cas rau ntawm tej. kuj muaj tag kis puav uas pom
huab pw hav, ua tej niag hav huab dawb paug. twb yog li yuav tav su huab
thiaj li sawv dua tas.
lub sij hawm luaj teb tas ces yuav tau los tsev cia cov teb ntawd ziab
qhuav tas lawm mam li mus hlawv. thaum hlawv teb ces twb yog lub sij
hawm ua twb sov heev heev lawm. lub sij hawm no ces twb yog lub caij ntuj
sov yuav dua. tsis tas li ntawd, lub sij hawm no yog lub sij hawm ua nyob
rau pem toj siab uas muaj faj suab iab oo sawv puv ntuj thiab tuab heev. cov
faj suab iab oo no yuav nyob txog thaum nag tshiab nqes, thiab nws thiaj li
yuav yaj tas. 