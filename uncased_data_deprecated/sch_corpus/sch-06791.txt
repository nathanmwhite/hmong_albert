yes

thank you.

hnub tim 14 lub 2 hlis 2004
nyob zoo ib tsoom kwv neej tsa hmoob,
kuv yog dr. yang dao. thaum twg kuv sau ntawv tawm rau nej, kuv yeej
muab kuv lub npe tiag tiag qhia nej paub. vim kuv tsis nyiam dag thiab
muab lub npe cuav coj mus cem tus ub tus no. nej yog cov yug tom qab.
nej ib txhia tsis paub txog peb hmoob liv xwm (history) teb chaws xov
tshoj. nej feem coob twb tsis paub hais tias xov tshoj yog dab tsi.
thaum yus tsis paub thiab yus yog ib tug tub txawg tub ntse
(intellectual) mas yus yuav tau nug kom paub meej thiab paub tseeb yus
mam tsa yus lub qhov ncauj hais thiab yus mam muab yus ob txhais tes
txawj ntawv los sau. kuv thiaj thov qhuas peb tej ntxhais hmoob zoo li
maiv nag uas yog peb hmoob ib tug ntxhais txawj ntse tiag tiag. yam
twg nws tsis paub, nws mus nrhiav kawm. yam twg nws tau hais mas muab
tseeb tiag. thaum nws tau hais tuaj, nej thiaj tsis muaj leej twg cav
tau nws. cov niag khav theeb pheej cem tus ub tus no thiaj ntsiag tas,
tsis muaj ntsej muag luag, vim haiss txog haiv hmoob mas lawv twb tsis
paub npaum maiv nag nti tes rwg qab.
kuv yog ib tug kev txwj neeg laus. kuv yug nyob teb chaws xov tshoj
thaum tsov rog ntiaj teb zaum ob. kuv txiv yaj me nus yog ib tug hmoob
hauv teb chaws xov tshoj xeem tau fab kis daim certificat d'etudes
primaires xyoo 1933. lub 3 hlis xyoo 1934 txog lub 3 hlis xyoo 1936,
kuv txiv raug mus ua fab kis cov tub rog tirailleurs indochinois.
(thaum lub caij ntawd, ntshai tsuas muaj kuv txiv ib leeg hmoob thiaj
tau mus ua tirailleur indochinois). xyoo 1936 mus txog xyoo 1939, cov
nom tswv fab kis thiaj kom kuv txiv los ua ib tug kws ntawv qhia qib
pib (elementary education). xyoo 1943 mus txog xyoo 1948, lawv thiaj
tsa kuv txiv los ua ib tug chaomuong nyob hauv teb chaws xov tshoj.
peb pog koob yawg koob niaj txis hais tias peb hmoob khiav tuam tshoj
los rau xov tshoj thaum tiam 19 (19th century). ua li ob lub teb chaws
tuam tshoj thiab xov tshoj ntawd yog dab tsi thiab nyob qhov twg tiag?
tuam tshoj mas yog china thiab xov tshoj ces yog indochina. thaum
ntawd fab kis tuaj kav xov tshoj uas muaj av dav ncig puag vietnam los
rau cambodia thiab laos niaj hnub no. peb cov hmoob nyob laos los puas
teb chaws nplog puav leej yog los teb chaws vietnam los puas nyab laj
teb los. peb hmoob sawv daws cov pog koob yawg koob tau hla tus dej
liab uas nyab laj hu ua song hong ha, lus fab kis hu ua le fleuve
rouge, thiab tau hla tus dej ntsuab uas fab kis hu ua la riviere
claire. peb pog koob yawg koob mam los dhau lub "dawm tuag no" nyob
pub yib teb uas fab kis hu ua le pays thai, lus nplog hu ua sip song
chau thai, nyob rau tonkin los puas nyab laj qaum teb (north vietnam).
thaum sawv rog viet minh, kuv txiv yaj me nus tsev neeg thiab yawg
phagna tub npis lis foom tsev neeg thiaj yog ob tsev neeg hmoob nyob
teb chaws xov tshoj xub xub nrog fab kis tua cov koom tshas. yawg
phagna tub npis tau fab kis lub yeej koob (medal) la legion d'honneur,
kuv txiv yaj me nus thiaj tau lub yeej koob la croix de guerre. ob lub
yeej koob no tsis yog muab nyiaj mus muas tom kev los, tab sis yog
muab roj muab ntshav mus pauv los. thaum fab kis yuav tso teb chaws
xov tshoj (indochina) tseg xyoo 1954 thiab yuav muab lub teb chaws xov
tshoj ntawd faib ua peb lub teb chaws twj lij (independent) xws li
cambodia, laos thiab vietnam (north vietnam thiab south vietnam), cov
nom fab kis thiaj kom kuv txiv xaiv saib kuv txiv xav ua xan xat
(nationality) dab tsi. kuv txiv thiaj teb hais tias kuv txiv yuav ua
xan xat nplog (lao nationality). fab kis thiaj xa kuv txiv tsev neeg
thiab kuv txiv cov pej xeem uas dim ntawm tsov rog indochina los nyob
laj huab (ban lat houang), teb chaws xieng khouang. yawg phagna tub
npis lis foom tsev neeg uas khiav mus nyob saigon, vietnam qab teb,
thaum tsov rog fab kis xov tshoj (french war of indochina), thiaj
khiav rov qab los nyob xieng khouang, laos,  xyoo 1954-1955. tsis tas
li ntawd,tseem muaj ntau ntau yim hmoob, thaidam thiab co nyob sab
moos theeb moos laim (vietnam) khiav los nyob hauv teb chaws nplog
thiab. tab sis kuj tseem tshuav ib co nplog uas tau tshem mus nyob rau
nyab laj qab teb (south vietnam) thiab nyob khaj meem qaum teb(north
cambodia)thaum lub caij tsov rog indochina ntawd mas tsis kam rov qab
los nplog teb. lawv muaj liaj muaj teb tas, lawv cia li yuav xan xat
(nationality) cov teb chaws ntawd mus lawm.
yawg phagna tub npis lis foom, yawg tub liab lis foom thiab yawg
phagna tub ntxawg lis foom puav leej mus kawm ntawv hauv lub lycee
(french high school) nyob vinh, teb chaws nyab laj nruab nrab (central
vietnam). tom qab no, yawg phagna tub ntxawg lis foom thiaj tau mus
kawm ntxiv agriculture nyob hanoi nrog kaysone phomvihan lawv kawm
ntawv ua ke nyob tonkin (north vietnam). tsis tas li ntawd, yawg lis
tub lis foom tseem tau mus kawm ntawv tiav engineering nyob saigon,
nyab laj qab teb thiab. vim kuv txiv yaj me nus tau muaj txiaj ntsim
rau fab kis, xyoo 1950, tseem fwv fab kis (french government) thiaj
muab tau ob qhov scholarships rau kuv thiab kuv tij laug nyiaj tuam
yaj wb mus kawm ntawv nyob boarding school hauv lub petit lycee yersin
(french elementary school) nyob dalat, nyab laj qab teb.
thaum tseem muaj lub teb chaws xov tshoj (indochina) uas fab kis tuaj
kav, sawv daws tsuas siv tib daim nyiaj (currency) uas yog piastre de
la banque d'indochine. daim nyiaj ntawd muaj ob yam: nyiaj ntawv uas
muaj peb tug poj niam (cambodian, lao thiab vietnamese ladies) thiab
nyiaj npib los puas nyiaj hob. (peb cov poj niam hmoob thiaj muab
nyiaj npib fab kis coj ua zam los txog lub zim txwv no). cov pej xeem
nyob teb chaws xov tshoj leej twg xav mus nyob qhov twg, nyob lub
nroog twg thiab lub xeev twg los tau. cov peej xeem thiaj txav mus
nyob sab nplog teb rau nyab laj teb thiab mus rau khaj meem (cambodia
teb), leej twg nyob vietnam xa mus nyob cambodia los laos los tau tib
yam, tsis tas yuav muaj  passport thiab thov visa. vim li no yawg
phagna tub npis lis foom thiaj muaj vaj muaj tsev nyob saigon, nyab
laj qab teb, thiab muaj cov nyab laj thiaj tuaj nyob luang prabang,
xieng khouang, vientiane, paksane, thak khek, savannakhet thiab pakse
hauv nplog teb. nyem no lawv ua neeg nplog ib yam li peb hmoob. yog
yuav hais tiag mas cov nyab laj nplog tseem txawj lus nplog thiab
txawj ntawv nplog tshaj peb hmoob nplog uas nyob pem roob. peb thiaj
tsis txhob pheej sib rhuav thiab pheej cem tus ub tus no hais tias nws
tsis yog tseem neeg nplog, yus thiaj yog tseem neeg nplog nyob tsam
nplog hais tuaj hais tias peb yog neeg nplog ua li peb hmoob puas paub
lus nplog thiab txawj txuj ci nplog (lao language and culture). niaj
hnub no kuv pom hais tias peb hmoob nyob amelikas teb feem coob hais
lus nplog "boy" xwb thiab twb tsis paub vathanatham lao kiag. peb tsis
ceev faj nyob tsam muaj neeg ho thuam peb ua rau peb rov qab txaj muag
rau peb.
nej cov hluas ib txhia tsis paub txog liv xwm xov tshoj (indochina
history), nej tsis txhob lam tau lam sau ntawv cem tus ub tus no ua
"communists". tsis yog leej tau mus nyob nyab laj teb los puas tau mus
kawm ntawv hauv vietnam ces nej txawm muab lawv liam ua "koom tshas"
los "nyab laj liab" tas tus. lwm hnub, nej ntsib peb tej laus no nej
yuav txaj muag rau peb xwb. nej cem luag tej hais tias yog "nyab laj".
kuv ho nug nej saib nej niam nej txiv, nej pog nej yawg thiab nej pog
koob yawg koob ho los qhov twg los? yog vim li cas nej thiaj racist
tas npaum nej? nej hais tias nej yog ib cov tub txawg tub ntse hmoob
(intellectuals), ua cas nej thiaj siv discrimination los rhuav tshem
peb haiv hmoob? yam twg nej tsis paub, yog vim li cas nej thiaj tsis
nug cov laus paub tab? nej tsis txawj ua cas nej thiaj tsis ua
research zoo li maiv nag kom paub tseeb mam sau ntawv tawm thiaj tsis
rhuav peb hmoob lub npe thiab thiaj tsis puas peb hmoob lub koob lub
meej? lwm hnub nej mam li paub tseeb hais tias leej twg ua tus mus
thov u.s. embassy nyob bangkok thaum lub 8 hli 1975 kom tseem fwv
amelikas coj peb cov hmoob thoj nam (refugees) nyob thai refugee camps
tuaj amelikas teb thiab leej twg yog tus nrog u.s. state department
official delegation sib negotiate thaum lub 10 hli 1975 nyob refugee
camp namphong, thailand, kom u.s. government tos peb hmoob tuaj nyob
rau teb chaws amelikas. nej puas paub leej twg yog tus sau ntawv mus
rau tus president of france thiab tus prime minister of australia
thaum lub 4 hlis 1976 nyob ban vinai, thailand, kom tseem fwv fab kis
thiab tseem fwv australia txais peb cov hmoob thoj nam tuaj mus nyob
france thiab australia? thov nej ob peb tug hluas intellectual hmoob
uas tsis paub dab tsi txog hmong history tsis txhob pheej lam tau lam
sau ntawv hais tus ub tus no phem nyob tsam tsis yog muaj maiv nag
sawv tuaj hais nej xwb, tseem yuav muaj pua pua tus maiv nag yuav sawv
tuaj ua rau nej poob ntsej poob muag. kuv thov kom peb hmoob tsis
txhob rhuav peb hmoob lub npe.
kuv tau sau xya phau ntawv tawm ua lus fab kis thiab lus amelikas hais
txog peb haiv hmoob. kuv yog tus muab lub npe hmoob los hloov lub npe
"meo" uas luag tej mab tej suav hais cem peb hmoob ib txheej dhau ib
txheej los. peb cov laus ces zoo li lub hnub qaij zuj zus lawm, tshuav
nej cov hluas yuav los coj peb hmoob. kuv thiaj thov kom nej cov tub
txawg tub ntse hmoob txhia leej txhia tus yuav tsum xyaum coj lub siab
ncaj thiab xyaum ua neeg thoob tsib, tsis txhob lam tau lam mloog lus
xaiv lus moo cua thiab tsis tau lam tau lam sau tej yam tsis muaj
tseeb. nej cov ntawv sau tawm hauv internet mas ntiaj teb tau nyeem
tas. yog nej tsis ua research thiab nej tsis xav zoo tso mam sau,
thaum nej sau ib yam dab tsi tsis yog tawm lawm ces luag tsis yog
thuam nej xwb, luag yuav thuam peb haiv hmoob nrog tib si.
hais txog ntawm peb yawg phagna tub ntxawg lis foom mas kuv kuj xav
hais tias kuv yog ib tug intellectual hmoob uas paub yawg phagna tub
ntxawg lis foom zoo. thaum nws ua neej nyob, kuv saib nws zoo puav tam
kuv txiv. thaum kuv tseem yog ib tug me nyuam tub hluas nyob nplog teb
xyoo 1961-62, kuv nquag nquag mus nrog nws tham, vim kuv xav paub
thiab xav kawm nws tej txuj ci. thaum kuv tuaj mus kawm ntawv nyob
university of paris, france, nws tau tuaj xyuas kuv nyob paris ib zaug
xyoo 1966. wb tau tham ntau yam txog history of indochina thiab peb
hmoob. thaum peb sawv daws tawg rog thoj nam tuaj nyob paris xyoo
1976-1982, nws thiab kuv yog ob tug khiav hauj lwm pab peb cov hmoob
thoj nam tuaj nyob france. kuv yog tus president of solidarite hmong
de france (1978-80), nws yog tus vice-president thiab thoj phiab xaiv
kaub yog tus secretary general. cov hmoob laus nyob fab kis teb yuav
tsis muaj leej twg deny tau tej hauj lwm uas peb peb leej no tau ua
pab hmoob nyob france. tsis tas li ntawd, kuv tseem yog thawj tus
hmoob intellectual uas tau interview phagna tub ntxawg lis foom xyoo
1977-78 txog nws lub neej tas nrho, txij hnub nws yug los mus txog
ntua thaum nws sawv los ua nom ua tswv mus txog hnub nws sawv kev hauv
teb chaws los tsuas tuaj mus ua neej thoj nam nyob fab kis teb. kuv
tseem khaws rawv cov audio-cassettes (20-30 hours of interview) uas
kuv tau interview phagna tub ntxawg lis foom puag thaum lub caij ntawd
cia tseg rau tej me tub me nyuam thiab rau tej xeeb zeej xeeb ntxwv
tom qab. hnub tim 1 lub 2 hlis 2004, thaum ua ntej nws yuav tu siav,
kuv thiab kuv poj niam wb tau mus xyuas nws tom tsev kho mob nyob
fountain valley regional hospital, calilfornia. nws tseem rua tau muag
los hu kuv thiab kuv poj niam lub npe, vim nws ib txwm hlub wb zoo li
nws ob tug me nyuam. wb cov duab hauv video nrog nws tham lo lus kawg
tseem nyob ntawm wb cia saib dab muag.
phagna tub ntxawg lis foom yog peb hmoob ib tug thawj tub txawg tub
ntse li ntau tus twb sau ntawv hais dhau los lawm. tsis tas li ntawd,
nws tseem yog ib tug nom ncaj tshaj plaws hauv teb chaws los tsuas
(laos). raws li kuv paub mas nws tsis tau noj leej twg ib npib ib xus
thiab nws tsis lam ua liaj tuaj saum pej xeem lub nruab qaum. nws yog
ib tug neeg tsis nyiam lus dag thiab lus tsis tseeb. nws tau hais rau
kuv ib zaug hais tias leej twg yuav ua nom mas yuav tsum tsis yog
txawj ntawv puj dog puj dig xwb, tus ntawd yuav tsum mus kawm txuj ci
siab txog phab tswj fwm pej xeem (public administration) thiab phab
kev lij choj (law) thiab mas tus ntawd thiaj ua tau ib tug nom zoo,
txawj xav, hlub pej xeem thiab coj lub teb chaws mus rau txoj kev ncaj
ncees kom sawv daws nyob taus ua ke, ua tau ib haiv neeg muaj lub zog
loj los txhim teb kho chaw. yawg phagna tub ntxawg lis foom tseem yog
ib tug txiv tsev zoo tshaj plaws thiab. nws hlub nws tus poj niam ua
neej laus txog hnub sib ncaim, tsis kam yuav niam yau. qhov no qhia
rau teb rau chaw paub hais tias nws thiaj yog ib tug neeg thoob tsib
tiag tiag. nws hlub nws tej me nyuam tshaj plaws thiab tseem hlub peb
txhia leej txhia tus tib si. kuv tsis hnov phagna tub ntxawg lis foom
lam tau lam cem tus ub tus no li ib txhia nom twj txhaij (dictator).
phagna tub ntxawg lis foom yog ib tug qauv zoo rau peb hmoob. nws
txawm tso peb sawv daws tseg lawm los kuv thov hawm nws tus ntsuj plig
tuaj hauv kuv lub nruab siab.
thaum kawg no, kuv thov hais rau niam phagna tub ntxawg lis foom thiab
nws tsev neeg lis foom tas nrho hais tias kuv nrog nej txhia leej
txhia tus khuv xim nws tshaj plaws thiab tshua nws tas siab tas ntsws.
txiv phagna tub ntxawg lis foom txawm tso peb tseg lawm los peb cov
tseem muaj sia ua neej nyob, peb mam sib hlub sib pab.
dr. yang dao
minnesota, usa

nyob zoo dr. yang dao,
ua tsaug ntau koj siv sijhawm los qhuabntuas peb sawvdaws, thiab tseem
piav txog peb hmong history rau peb, kom peb paub meej.
yog koj muaj sijhawm, kuv thov koj sau tej zaj zoo li no tseg rau hauv
sch pub rau peb hmoob sawvdaws tau nyeem puas tau? kuv xav tias yav
tom ntej yuav muaj nuj nqi heev rau peb hmoob sawvdaws. thov koj txhob
khuvxim koj lub sijhawm. peb hmoob tsis tshuav ntau tug lawm uas paub
zoo txog hmoob lub neej yav ntuj qub qab nyob rau lostsuas teb. ua
tsaug.
lha

nyob zoo,
dr. yang dao, ua ke no kuv zoo siab uas koj tseem tau tuaj qhuab ntuas peb
cov hluas nyob rau sch no thiab. txhua yam koj tham yeej yuav muaj raws li
hais. ua koj tsaug.
txhua yam koj li lus qhuab ntuas kuv yuav tsis tawm tsam koj. yam zoo yuav
coj mus siv, yam tsis zoo  yuav muab tso rau hauv no. tiamsis, kuv xav nug
koj ua txiv ib los. xav kom koj teb qhov tseeb rau kuv. lo lus hu tias "nyab
laj" no, raws li koj tus tsiab lus nyob rau koj tsab ntawv hauv no, koj los
yeej tsis nyiam thiab. ua cas cov nyab laj nyob coob rau lub teb chaws los
tsuas, koj ho tsis nruav txog ib los li?  kuv tsis to taub koj zoo pes
tsawg. koj puas yuav qhia tau tias yog vim li cas koj thiaj ho nyiam lawm?
naotoua vang

pouvez-vous tradire vos mos en englais, s'il vous plait!

dr. yang dao:
es koj txawm qhuas maiv nas tibleeg xwb - tsis qhuas peb li!  tso dag
xwb!  ua tsaug uas koj tau los piav txog yawg praya tougeu lub neej
rau peb ibtsoom npoj yaig hauv no.  koj hais yog lawm.  yawg praya
tougeu nws yeej tsis lam tau lam xyav leejtwg koob nthuav leejtwg qe.
kuv tseem nco tau yawg phraya tougeu peb tug liab rojhmab uas nws nqa
nrog nws lub sijhawm nws tuaj rau michigan.  muaj ib tug mas pos qhov
muag.  muaj ib tug pos pob ntseg.  hos muaj ib tug pos nws lub qhov
ncauj.  nws qhia rau peb hais tias, "lub pob ntseg txhob mus hnov lus
ntau, ntau; lub qhov muag txawm pom los yus hais tias, tsis pom; thiab
yus caiv yus lub qhov ncauj."  "see no evil, hear no evil." i suppose.
kuv ntseeg hais tias tejzaum qhov no yog ib qho ua rau nws tswj tau
nws tus kheej zoo heev.
kuv ntseeg hais tias phraya tugeu yog ib tug neeg ntse heev. yeej tsis
tau hnov nws lam cem tus ub tus no including cov koomtshaj, tabsis nws
paub tseeb, tseeb hais tias nws txoj sia thiab lub neej nws tso rau
fab twg thiab leejtwg ua tus saib tus xyuas. nws tsis lam tau lam mus
tuav nws tus yeeb ncuab tes ua rau nws tsoom hmoob tsis paub xav
zajtwg tag nrho.  nws nyob tau lub neej dawb li txhuv huv li qe tiag,
tiag.  zoo npaum li phra ya tougeu los nws tseem hais tias yog nws
nyob twj ywm tim lostsuas ces nws los yeej yuav raug txim tib yam
nkaus li phraya toubee.  why?  hos koj los yog ua licas koj twb mus
xyuas cov nom tswv koomtshaj in peace tabsis lub sijhawm koj tab tom
mus yog lub sijhawm lawd muab peb cov hmoob hav zoo tua nyhav tshaj
li.
kuv tsis xav nrog koj tham txog zajno li vim lub sijhawm no yog lub
sijhawm peb yuav tsum nyob silent hawm txog yawg praya - tabsis zoo li
koj muab politic coj los hais ntxuag yawg phraya lub ntees es kuv lam
cuam tshuam koj me ntsis xwb. kuv xav kom nej cov niam cov txiv cov
coj txhob muab politic coj los tham thaum ib tug tas simneej.  nej
yuav tsum piav kev nco thiab tshua nws xwb.  yog yuav tham txog
idealogies - peb yuam tsum tham raws lub sijhawm.
charlie

bawg lyh,
koj twb tsis nyob sayaboury los sad. dr laota tsis lam tuaj piav qe
txog peb tej qub thawj coj hmoob thiab qhuas blogliab hauv nov laid,
tabsis coob leej yeej paub koj tseeb lawm!
taking more care of your future comments on our beloved hmong leaders
as you should.
regards,
kt

dr. yang dao,
ua tsaug rau koj cov lus nyiaj lus kub uas tuaj thob leej peb cov
hluas siab ntsws kom txawj thim xav thiab txawj peem tsheej mus neeg
zoo kom txawj tawg paj txi txiv.  koj cov qhuab ntuas no peb yuav tsis
vwj koj txheej thiab yuav khawv ua puav pheej tseg.
koj cov lus los peev txhiaj (claim) txog zeej keeb puav vim ntawm koj
txiv yaj mis nus thiab yawg lis foom tsev neeg tej txiaj ntsim uas
lawv tau los pab hmoob, tau ua nom ua tswv, tau kav teb kav chaw,
thiab tau tho kev txawj kev ntse rau hmoob tuag ntawd nws yeej yog ib
qho muaj nuj nqis loj heev rau hmoob sawv daws nyob rau tiam 20 dhau
los no.
kuv tseeg tias muaj ntau leej ntau tus yuav los teb koj ua tij cov
lus.  tab sis vim peb sawv daws tseem tau kev tsaus ntuj thiab kev
quaj ntsuag ntawm yawg phanyas tub ntxawg, yog li ntawd, kuv yuav tsis
tau los teb ua tij cov lus lub sij hawm no.  cia kom tej dab qhuas no
ntxhee tso  mam los teb koj(npaj siab rau lwm tsab ntawv).
neohmong

ua tsaug dr. yang dao uas kom tseem tau vuag koj lub sij hawm tuaj
nrog peb tham pem saum huab saum cua (cyberspace) no thiab. txij puag
thaum kuv tsev neeg poob rau teb chaw usa no los txog ntua rau niaj
hnub no, xwm txheej teb chaw los tsuas yeej raws nraim koj cov lus koj
tau hais cia tias "txoj kev tuav phom tuav riam yuav tsis yog ib txoj
hau kev yuav rov qab mus teb chaws lostsuas thiab yuav ua kom peb haiv
hmoob nyob lostsuas teb poob qab ib txheej ntxiv". kuv thov qhuas txog
koj lub zeem muag uas pom tau mus deb.  tau 28 xyoo, peb yawg hlob vaj
pov mam li pom lis koj pom.
ceeb, kuv los xav ib yam li koj hais thiab.  tsis tsim nyog charlie
yuav teb tsab ntawv chiv siab li no.  tej zaum luag tus loj muaj lub
siab dav thiab pom deb luag yuav tsis ntau nqi li cas, tiam sis cov
phooj ywg hauv no (sch) yuav pom tau tias charlie nws tsuas txawj xwb
tseem yuav tau kawm kom ntse (charlie koj txhob tu siab, tsuas yog xav
kom koj ua tau hmoob tus coj xwb).
xaus no, muaj lus tu siab nrog rau tsev neeg lis foom uas yawg
phabnyas tub ntxawg uas yog peb hmoob lostsuas ib tug coj tau tso peb
ua ntsuag cia.  tu siab tsis muaj yam dab tsis yuav pauv tau vim lawv
cov ua niam ua txiv ib txwm muaj npe nrog luag coj teb chaws lostsuas
tau tso peb tseg zuj zus mus lawm.
hmoob nplog