Hmoob Tuaj Nyob Asmesliskas Teb
Hmoob thoj nam tuaj nyob rau teb chaws Asmesliskas pib rau xyoo 1975
yuav tas . Thaum lub caij ntawd tej zaum tsuas yog muaj yim puav uas lawv
yog cov tub txawj tub je thiaj li muaj cuab kav tuaj thiab xwb . Txij ntua li tuaj
dhau thawj phaum lawm , Hmoob kuj tau tuaj coob zuj zus . Ib xyoos twg
Hmoob tuaj coob zuj zus los mus txog rau xyoo 1990 , ces Hmoob thiaj li tuaj
tsawg zog . Neeg tuaj tsawg lawm vim rau qhov hais cov neeg nyob rau cov zos
thoj nam hauv Thaib av tsis muaj cov yuav xav tuaj lawm .
Thaum Hmoob pib tuaj , lawv tuaj tau tsawg yim , thiab lawv cov tau
tuaj ua ntej no nyias tuaj mus poob nyias rau ib lub zos los sis puas xeev . Cov
no tau nyob twm zeej nrog luag lwm haiv neeg . Nws kuj muaj ib co tau tuaj
mus nyob koom ua zej zog los sis puas tsiv los mus nyob koom zos . Cov zos
no yog xws li : Santa Ana , San Diego , California , los mus rau lwm lub xeev , St
Paul , Minesota ., Atlanta , Georgia , Providence Rhode Island , Portland , Oregon ,
Seattle , Washington , thiab Chicago , Illinoi . Tag cov zos no , Hmoob muaj nyob
coob dua mas yog lub zos Santa Ana , California . Xyoo 1979 los mus rau 1980
ntawd Hmoob nyob hauv lub zos no muaj txog li 10 , 000 tawm leej . Tsis tas li
ntawd , xyoo 1978 los mus txog rau xyoo 1982 Hmoob lub plawv dhia peb caug
muaj nyob rau hauv lub zos no .
Hmoob pib los mus nyob hauv lub zos Fresno , California no rau xyoo
1980 . Xyoo 1981 ntawd Hmoob nyob hauv no muaj txog 1 , 000 tawm leej . Txij
ntua li xyoo 1982 los mus neeg Hmoob nyob thoob Asmesliskas teb no sib sau
tsiv los mus nyob rau hauv Fresno coob zuj zus . Lawv ib txhia tsiv los mus
nyob hauv no , vim lawv muaj kwv muaj tij los sis puas muaj neej muaj tsav
nyob rau hauv no lawm . Lawv ib txhia kuj yog yuav los mus baj ua teb . Cov
coob yog cov tsis paub ntaub paub ntawv thiab paub lus Askiv ; lawv yuav los
mus kawm ntawv thiab kawm lus . Yog li rto , xyoo 1985 xwb , Hmoob rtyob
hauv no muaj _txog 15 , 000 leej . Los txog rau xyoo1990 , Hmoob muaj txog li
20 , 000 leej . Yog li no , txij ntua li xyoo 1983 los mus txog rau lub xyoo no , 1995
Hmoob lub Tsiab Peb Caug loj tshaj plaws tseem muab noj nyob rau hauv lub
zos Fresno no .
Txij ntua li xyoo 1990 los rau tam sim niaj hnub no , 1997 , Hmoob nyob
rau lub xeev California tau tsiv coob kawg gaus mus nyob rau Asmesliskas teb
Sab Hnub Tuaj lawm , xws li , rau lub xeev Georgia , South thiab North Carolina
thiab los mus rau yav qaum teb , xws li , Wisconsin , minesota tiab Oregon
ntawd . Vim tias nyob rau cov xeev ntawd nws muaj qav muaj num ua ntau
dua . Yog li no , cov neeg hluas uas tseem xav nrhiav qav num los sis puas zog
ua thiaj li yuav tau tsiv mus nrhiav qav num ua nyob rau cov xeev no coob
zuj zus lawm . Tam sim no nyob hauv lub zos Hickory , North Carolina twb
nyob muaj pua yim Hmoob lawm thiab nyob rau hauv Charlotte , North
Corlina Hmoob tseem nyob coob dua . Tam sim no nyob rau lub zos St Paul ,
Minesota nrhiav tsev xauj nyob nyuaj kawg gaus . Los rau niaj hnub no ,
Hmoob cov coob tseem nyob rau hauv lub xeev California no . Tej zaum
Hmoob tseem yuav nyob hauv no mus kom tas ib ob tiam neej tom ntej no
ntxiv kuj tsis paub .
Thaum kawg no , peb Hmoob yav tav los mus rau hniaj hnub no cov
coob yog cov tsis tau kawm ntawv thaum lawv yau . Yog li no , peb cov Hmoob
thiaj li nyob tsis tswm rau ib qho chaw . Peb pheej zoo yam li ib pab noog uas
pom ib tsob txiv ntoo siav nyob rau qhov twg ces ya ua ib boj mus noj tsob txiv
ntoo ntawv xwb . Thaum noj tsob ntawv tas lawm ces ho mus nrhiav dua lwm
tsob lawm xwb .
Txawm li cas los sij peem , peb cov mi nyuam ua tau tuaj hlob nyob rau
sab ntuj no , lawv tseem tab tom mus kawm ntaub kawm ntawv los mus baj
rau lawv lub neej yuav tuaj tom ntej no . Peb Hmoob tseem vam thiab cia siab
tias yuav muaj ib txhia lawv no yuav rov los pab tau cov niam txiv laus uas
tsis paub ntaub paub ntawv thiab lus zoo . Kuv xav tau tias tshuav li plaub los
tsib xyoos tom ntej no peb cov hmoob yuav muaj cov kawm tias B . A . los B . S .
rov mus rau yav sauv coob heev . Thaum no lawm , peb lub neej Hmoob nyob
rau Asmesliskas teb no yuav nyob zoo xws li luag lwm haiv neeg uas lawv twb
tau tuaj nyob teb chaws no ntev dua peb .
Tab sis kuv faj tseg ib lo lus rau nej , peb cov mi nyuam Hmoob tau tuaj
hlob nyob rau teb chaws no thiab cov yug rau teb chaws no ; nej yuav tsum tau
qhia lus Hmoob rau lawv tiag tiag . Tsam lwm hnub lawv loj tuaj , lawv hais
tias lawv yog Hmoob tab sis lawv ho hais tsis tau lus Hmoob . Yog li no , thaum
no nws yuav lig rau peb sawv daws . Kuv hais li no , vim rau qhov hais tias
muaj lwm haiv neeg lawv tuaj nyob rau lub teb chaws vam vam meej no
thaum kawg ntawd tsis muaj leej twg khiav dim ntawm lawv lub lauj kaub
cub neeg .