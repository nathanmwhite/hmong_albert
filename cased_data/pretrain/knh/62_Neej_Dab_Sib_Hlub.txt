Neej Dab Sib Hlub Yuav yog li nyob rau tham tsam li thaum 1920 tej ntawd uas nyob rau lub Roob Kasxav muaj ib tug hluas Hmoob Hawj npe hu ua Cawv tau mus ua teb nyob rau saum lub Roob Kasxav uas uas yog ib lub roo siab kawg nkaus , thiab thaum mus txog rau saud lawm , nws xyuam yaj heev .
Thaum tseem hluas ntawd tau mus pw ib leeg nyob rau pem teb ua teb yeeb tsis muaj khub yog li no , nws kuj kho siab .
Vim tsis muaj neeg los mus dib txoj kev kho siab no , nws thiaj li tau hais kwv tshiaj , seev , qwv nplooj , thiab tshuab qeej tas hnub los mus deev txoj kev kho siab .
Nws tau ua li no thawj hnub .
Hnub qab thaum yuav luag tav su , uas nws tau ua ib kab teb mus nto rau pem luag teb thiab zaum so ib pliag tso mam li los mus npaj su noj .
Nws tau pom ib hluas nkauj txawm tawm plaws tom ntug teb cov hav nqeeb thiab tauj los .
Tus hluas nkauj ntawd thiaj li hais rau Cawv tias , " Tus yuam dab , ob peb hnub no koj tau tuaj ua teb rau ntawm no thiab los ."

Cawv xav zoj tau tias , " Ua li cas tus hluas nkauj no yuav zoo nkauj ua luaj li ?
Laus li no tsis tau pom dua ib tug hluas nkauj yuav zoo nkauj tas npaum li tus no .
Nyob rau peb ib teb chaws no twb tsis muaj ib tug hluas nkauj zoo li tus no .

Nws ho nyob qhov twg tuaj ?"
Nws thiaj teb ntua tias , " Yog los mas , kuv tuaj ua teb rau ntawm no kawg ."
Cawv thiaj nug nws tias , " Tus leej muam , koj yog hmoob dab tsi thiab koj nyob qhov twg tuaj ?"

Nws teb tias , " Kuv npe hu ua Paj Nqeeb .
peb nyob ntawm lub roob no sab nrauv , ze rau ntawm tus tsab ntoos loj loj ."
Thaum qhia li no tas , Paj Nqeeb thlaj li los ze rau ntawm nws , thiab nkawv thlaj li sib tham ntxiv mus .
Hnub ntawd nkawv tham ib hnub tsaus ntuj , tus hluas nkauj thiaj li rov qab mus tsev lawm .
Thaum tsaus ntuj Cawv los tau los mus pw thiab xav txog Paj Nqeeb cov lus , nws paub zoo tias , " Ntawm lub roob no sab nrauv nyob tsis txawm ib lub zos .
Tsis tas li ntawd , ntawm tus tsab ntoos loj loj ntawd tsuas yog muaj ib lub qhov ntuj xwb .
Paj Nqeeb no zoo nkauj tas npaum li no yuav tsis muaj ib tug neeg yuav zoo tshaj nws li lawm .
Nws yuav tsum yog ib nkauj cuab cua xwb .

Luag tej laus pheej tau hais tias nkauj cuab cua no yeej zoo nkauj dua ntais ."

Yog li no lawm , tau ob peb hnub tom qab ntawd Paj Nqeeb kuj tuaj nrog nws ua teb thiab sib tham dib nkawv ob leeg txoj kev kho siab .
Thaum no lawm , nkawv txoj kev sib pab , paub , thiab sib hlub tau tshwj sim tawm tuaj zoo yam nkaus li tus dej yim ntws mus deb yim huam loj ntxiv tuaj .
Gawv txoj kev sib ntsib thiab sib cuag nyob tsis muaj lub sij hawm yuav xav nrug .

Thaum ua teb tas , Cawv yuav tau los mus lawm nram tsev .
Nws tus hluas nkauj tau coj nws tus niam laus thlab tus niam hluas nkawv tuaj ntsib Cawv , thiab qhia lawv tsev neeg rau nws .
Lawv tau hais kom nws nrog lawv mus xyuas lawv tsev thiab niam thiab txiv .
Cawv tau teb tias , " Mus los mus ."

Cov hluas hais tias , " Yog hais tias mus no , peb muab sev los ntxuaj koj tso peb mam li mus ."

Nws teb tias , " Tsis tau nug cov laus , yog yuav muab sev los ntxuaj no tos nug cov laus tso ."
Yog li no lawm , cov hluas nkauj thiaj li tsis coj nws mus xyuas lawv lub tsev .

Thaum nws tau los rau nram tsev zos no lawm , nkawv kuj sib tseg tsis sib taus ; nkawv kuj nrhiav kev tuaj mus sib ntsib thiab sib cuag tas mus li .
Ntev mus lawm , nws tus hluas nkauj cia li tuaj nrog nws nyob rau hauv tsev .
Paj Nqeeb cia li tuaj nrog nws pw tas hmo thiab tag kis sawv ntxov nws sawv los mus nte taws ntawm ntug cub thaum cov niam tij sawv los mus ua tshais noj .

Tab sis lawv cov neeg hauv tsev yeej tsis muaj tus yuav pom Paj Nqeeb , tus hluas nkauj dab ntawd li .
Yog hais tias muaj neeg los ncaj ntawm Paj Nqeeb sawv no ces nws mam li txav kom lawv tsis txhob phoom nws xwb .

Los mus txog rau lub caij no lawm , nkawv txoj kev sib hlub nyob zoo yam nkaus li lub paj tab tom tawg nra nra .
Thaum cua tuaj nws yuav raug cua ntaus mus kom zeeg .
Yog li no , thaum tus hluas nkauj niam thiab txiv paub tias nws tau mus tham tau ib tug hluas nraug neej lawm .
Lawv kuj tsis nyiam thiab tsis kheev lawv tus ntxhais yuav tus hluas nraug neej ntawd .
Yog li no , nws niam thiab txiv yuav tau muab nws coj tsiv mus nyob rau lub teb chaws hu ua Tiam Xyoob .
Lub caij ntawd yog teb chaws hav zoov xwb , yog hais tias mus ko taw Roob Kasxav mus rau teb chaws Tiaj Xyoob yuav yog mus li peb hnub ke thiaj li yuav mus txog .

Thaum no lawm , nkawv txawm ua li cas los nkawv yuav tsum tau sib ncaim xwb xwb li , vim rau qhov tias tau tshwj sim ib zaug los mus nyob txawm rau lub ntiaj teb no , lub ntuj tau faib nkawv ib leeg los nyob rau ib sab .

Cawv Nyob rau neej sab , Paj Nqeeb nyob rau dab sab .
Gawv thiaj tau teem sij hawm tuaj mus sib ntsib zaum kawg rau pem daim teb yeeb uas nkawv tau tsim nkawv txoj kev sib hlub los mus .

Hnub nkawv tuaj mus sib ntsib no yog ib hnub uas tshav ntuj sov so thiab cuaj tuaj laj ntxiag .
Nws yog nyob ib lub caij ntuj tshiab twb tawm tuaj lawm uas ib txhia paj hmab paj ntoos tab tom tawg nra ntsa iab thiab liab pes vog nyob rau tim tej toj roob hauv pes .
Nas noog quaj ntshoo nrooj los mus haus paj hmab paj ntoos thiab los mus nrhiav txij nrhiav nkawm .
Thaum mus txog pem teb lawm , nkawv tau nee mus zaum rau saum lub pob zeb uas nyob ze rau tom daim plawv teb .
Nyob rau saum lub pob zeb ntawd mas ntsia ntsoov tuaj mus rau sab Moos Loob teb .
Yog ntsia mus ntawm sab xis mus , nws yog dua ntais mus rau sab hnub tuaj uas yuav mus lawm sab Xeevkhuam teb chaws .
Ho tig rov mus rau sab laug ces yog dua ntais mus sab hnub poob yuav mus lawm Xasnyasbuslis teb chaws .
Rov rau sab pem nrob qaum , ces yog mus rau sab teb chaws Tiaj Xyoob thiab los mus ze rov rau yav Phauj Ciab Phauj Khoos uas yuav mus lawm yav qab teb .

Thaum nkawv mus txog sauv lawm thiab nyob ntev rau saud , tus hluas nkauj thiaj los rau hauv Cawv sub ntiag thiab hais rau nws tias , " Tu siab kawg nkaus , wb tau tsim wb txoj kev sib hlub los tau ib ntus no thiab wb txoj kev sib hlub twb zoo yam nkaus li tej huab thiab cua tsuas nyob muaj mus sib caum kom tas lub neej no .
Tab sis zaum no wb yuav tau sib ncaim , kuv tsis paub tias tom ntej no tsis paub zoo tias wb puas yuav rov qab tau sib pom dua lawm .
Wb tau sib paub thiab sib hlub ib zaug nyob rau tiam no thiab wb yuav tau sib ncaim ; kuv thov muab txoj siv ceeb no pub rau koj tau saib .
Yog hais tias wb rov qab sib ntsib ntxiv dua los wb mam li sib sau ua ke .
Tab sis txawm li cas los pub kom wb rov qab sib ntsib thiab sib sau xwb xwb thiaj li yuav tag ."
Thaum tus hluas nkauj hais cov lus no , nws lub kua muag tau ntog tawm los thiab nws los ntub Cawv ib sab ceg ris tas .

Tsis tas li ntawd , Cawv los kuj hais tsis tau los twg thiab tsuas yog muab lub kua muag los mus hais qhia rau Paj Nqeeb tias , " Kuv hlub koj , thiab kuv yeej tsis xav kom wb tau sib nciam li ."
Cawv teb tias , " Kuv paub zoo lawm vim yog cov niam cov txiv , wb ob lub siab thiaj li yuav tau mob mus kom ntev li nws yuav mob tau .
Lub siab mob vim yog wb txoj kev hlub wb ob leej tau tsim muaj los thiab yog txoj kev wb yuav tau sib ncaim .
Txawm li cas los sij peem thaum twg cov laus no dua tas thov kom wb rov qab tau sib ntsib dua thiab sib hlub ntxiv mus .
Yog koj tau ncaim kuv mus lawm , thov nco kuv tus nyob tom qab thiab .
Wb tau los ua swm phooj ywg ib zaug thiab thaum kawg no wb yuav txoj kev phooj ywg yuav plam mus .
Kuv tsis muaj dab tsi rau koj tau coj mus saib .
Kuv lam muab kuv lub kaus mom no rau koj coj mus saib .

Yog hais tias koj nco txog kuv no ces koj tau muab coj los saib .
Kuv nyob tom qab no , kuv nco koj no ces kawg kuv rov tuaj ntawm wb tej chaw wb tau ncig ua si no thiab muab koj txoj siv ceeb los saib xwb ."
Nws thiaj li hle hlo nws lub kaum mom rau Paj Nqeeb .

Thaum kawg ntawd Cawv tau hais rau Paj Nqeeb tias , " Paj Nqeeb , koj mus lawm kuv yuav tsis paub koj nyob qhov twg , tab sis kuv nyob koj yeej paub kuv nyob rau qhov twg .
Yog koj nco kuv , koj tuaj xyuas tau .
Kuv tiam neej no kuv yeej yuav nyob tos ib leeg xwb ."

Paj Nqeeb hais tias , " Cawv , kuv sim no kuv tsuas yog muaj koj thiab paub koj ib leeg xwb .
Txawm ntev npaum li cas los thov kom wb ob leeg rov qab tau los mus sib hlub dua ."
Gawv thiaj li nyob ntawm daim teb ntawd ib hnub tsaus ntuj ntais thiab nkawv thiaj li nyias los mus nyias tsev lawm .

Txij ntua li hnub ntawd los Paj Nqeeb thiaj li tseg ntua tsis pom tuaj xyuas Cawv lawm .

Tau ze li yuav luag ib xyoos tom qab ntawd , Cawv tau rov mus ua teb rau pem daim teb yeeb .
Paj Nqeeb tus niam hluas thiaj li xa nws kaus mom rov qab tuaj rau nws , thiab hais rau nws tias , " Kuv tus niam laus , Paj Nqeeb tau mus muaj ib plab mi nyuam .
Thaum txog caij so ntawd , nws yug tsis tau nws tus mi nyuam , thiab nws tau tso lub ntiaj teb no tseg lawm .
Kuv niam thiab txiv lawv kom kuv nqa koj qhov khoom no rov qab tuaj koj ."
Nws thiaj li txais lub kaus mom thiab ua tus niam hluas tsaug .
Tus niam hluas cia li rov dua tom ntug teb uas thaum nws tuaj lawm .

Tom qab no , Cawv tau mus yuav poj niam , tab sis cuag li tsis muaj hmoo nws tsis muaj mi nyuam li .
Twb yog tau ntau xyoo lawm thiab pheej kho kawg nkaus siab thiaj muaj ob tug , ib tug tub thiab ib tug ntxhais .
Tsis tas li ntawd , lawv tau tsiv mus nyob rau lub teb chaws Phas Las Mus .
Thaum Cawv muaj lub hnoob nyoog muaj tham tsam li 40 xyoo , nws tau tas sim neej lawm .

Thaum nws yuav tau tso lub ntiaj tseg ntawd , nws yeej hais hais lus rau cov kwv tij thiab poj niam me nyuam .
Nws yeej hais meej rau lawv tias yog nws tus hluas nkauj ntawd los tos nws .
Sij hawm nws yuav tu siav ntawv , nws hais kom cov kwv tij thiab cov mi nyuam tso nws tes thiab tsis txhob tuav nws tes .

Lawv tsis kam tso li .
Yog li no , nws hais hais kom lawv tso , thiab nws yuav rawm mus , los lawv tsis tso .
Ua ua thaum kawg nkaus lawv pheej tsis tso li .

Nws thiaj hais rau lawv tias , " Yog nej yeej tsis tso li no los , kuv mus tam sim no lawm .
Cov kwv tij nej nyob sib sib hlub nawd mog .
Peb tsuas los ua kwv tij tij txog txij li no xwb ."
Nws cia li qe muag thiab tsaug zog mus lawm ib sim .
