Yeej Thoj Nam Najnyaus
Lub Yeej Thoj Nam Najnyaus , Thaib thiab tsoom fwv saib neeg tawg
nrog ( United Nation ) tau tsim thiab qheb rau cov neeg tawg nrog tau mus
nyob rau thaum lub Tsib hlis ntuj xyoo 1976 . Lub yeej thoj nam no nyob ze rau
sab qaum teb teb chaws Thaib . Mus ntawm lub nroog Puas uas yog ntawm
qhov chaw sawv daws yuav tsis tau nyob lawm mus lawm tod , tej zaum yuav
caij tsheb li peb caug feeb thiab .
Cov xub los nyob rau hauv lub yeej thoj nam no mas yog cov Mab Phaij ,
Pub Thawj , thiab Nplog . Lawv co no yog cov tsawg lawv thiaj li tau los nyob ua
ntej . Yog li no , lawv twb tau los nyob thiab ua tau lawv tej vaj tse tag rau cov
chaw tiaj uas lawv pub ua tsev rau lawm , thiab cov Hmoob mam li los .
Thaum nyob tom Puas , sawv daws cia li ua vaj ua tsev nyob xwb tsis muaj laj
kab xov thaiv los sis puas ncig li . Lub yeej thoj nam no , nws tsis zoo li thaum
nyob tom Puas lawm .
Lub yeej thom nam no lawv tau xov xov pos hlau thoob plaws . Nws
muaj chaw tiaj me me nram txoj qaum kev tsheb no xwb dhau ntawm qhov
chaw tiaj ntawd lawm ped ces ua caj qaum roob lawm pug pem lub roob loj
uas laug tad tsib lub roob me uas cov neeg los ua tsev nyob . Lawv yeej tshom
tau ib txog kev loj , dav li ib txog kev tsheb ncig thoob pawg lub yeej thoj nam
no , tseg kiag ib sab zos ua cov neeg los tom qab tsis muaj chaw rau lawv ua
tsev lawm . Lawv thiaj li tau mus nyob dhau txoj kev ntawd dua sab tod lawm ,
tab sis cov xov pos hlau yeej xov los koos lawv huv tib si .
Nyob rau ntawm lub rooj vag sab laj kab hauv no ntawm sab laug yog
lub tsev faib khoom noj . Ntawm lub qaum tsev faib koom noj no yog lub tsev
thov tshuaj thiab lub tsev khob mob nyob sab hauv no . Ntawm ob lub qaum
tsev ntawd yog lub tsev sawv khaub ncaws thiab qhov chaw xam phaj tuaj
mus lwm teb chaws . Dhau lub ntawd los pem toj no , yog lub tsev kawm ntawv
Thaib . Ntawm cov tsev no sab xis ces yog cov tsev thiab cov qhov taub rau cov
tub nrog Thaib thiab cov tsoom fwv Thaib tuaj saib neeg thoj nam nyob , thiab
lawv tej tsev ua ntaub ua ntawv . Dhau cov tsev no yuav los lawm pem qhov
taw toj ces Hmoob ua tsev ib lub tib ib lub puv ntia . Dhau ntawmThaib cov
tsev mus dua xab tom ub lawm yog cov qhov dej haus thiaj lub tsev kawm
ntawv Thaib qub . Lub kwj ha los ntawm cov qhov dej uas nyob kiag ntawm
cov qaum qhov dej lawv teev tus kwj ha ntawd tau ib lub pas dej raws tus kwj
ha tob kawg . Ntawm lub qaum tsev kawm ntawv no mus ces Hmoob nyob sib
ti nkwb nkaus mus nto plaws rau pem lub roob loj . Ntawm Tsib lub roob laug
pem lub roob loj los mus ti nkaus ntawm qaum kev tsheb ces neeg yeej nyob sib
ti nkwb nkaus . Tas nrho cov neeg thoj nam tau los mus nyob rau hauv lub zos
thoj nam no muaj kaum plaub txhiab leej .
Nyob rau pem lub roob loj tav ped yog cov khej cuaj nyob . Neeg nyob
rau lub zos thoj nam no tsuas muaj khej ib txog yim xwb . Cov no thiaj yog cov
neeg nyob muab ntaub muaj ntawd . Cov neeg thoj nam tus twg yuav nyob rau
pem khej cuaj yuav tsum tau muab nws nej ntaub tua kom tas thiab yuav tau
ncaim kwj tij phooj ywg thiaj li yuav tau mus nyob rau ped .
Ib txij li peb tau los mus nyob rau hauv lub yeej thoj nam no , peb cov
Hmoob tawg rog thiab cov Thaib tuaj saib neeg tawg rog thiab cov Thaib nyob
txuj tim ntawd kuj muaj teeb meem ntau tsav ntau yam . Xwm txheej zaum ib ,
thaum sawv daws nyuam qhuav los nyob tag nrho xwb , cov tub rog Thaib tau
coj Tsu Vwj mus tua rau pem roob uas cov khej cuaj nyob . Twb yog lawv tua
xwb los , lawv tseem iab liam tias yog muaj neeg phem tua . Tsis nco qab hnub
tim dab tsi lawm tab sis sij hawm tua ntawd yog cuaj teev tsaus ntuj . Cov tau
nrog mus ntawd yog Nom Teem Tsab thiab Tsu Vwj nrog rau ob tug tub rog
Thaib coj nkawv . Thaum tua tag nrho ntawd , lawv cia li khiav los rau nram
Hmoob cov tsev nram hav no . Ob tug tug Thaib tseem yuam tus nai khej
plaub thiab ob peb tug Hmoob uas cov nyob ze ntawd mus ev Tsu Vwj saum
roob los lawm tim tsev kho mob .
Xwm txheej zaum ob , tag kis sawv ntxov ntawd tus thawj tswj fwm
Thaib tuaj saib neeg tawg nrog tau yuam ib tug Co , yog cov neeg Thaib tuaj ua
luam , kom tus Co cia li mus thauj cov neeg tawg nrog tus Thaib tau yuam
kom lawv mus luaj nws daim teb nyob rau pem txoj kev tsheb kawg ped los .
Tus Co lub tsheb tau los ntxeev rau ntawm qhov taw toj los poob ntav uas txog
ntua qhov tiaj ze rau ntawm lub khw sab laj kab sab nraud . Cov Hmoob tuag
rau ntawm qhov chaw no yog tsib leeg . Cov mus pw tom tsev kho mob mam
li tuag muaj peb leeg . Cov raug mob lov tes lov taw , thiab raug tsis tshua sab
muaj li kaum tawm leej . Tag nrho hauv lub tsheb no muaj nees nkaum tsib
leeg thiab lawv tej pam vov chaw pua thiab tej taus txuas . Cov neeg no cia li
tuag yam li tsis muaj nuj nqes dab tsi .
Xwm txheej zaum peb , nws yog thaum lub plaub los tsib teev yuav tsaus
ntuj . Cov tub ceev xwm Thaib tuaj saib neeg tawg rog cia li laij phom ntawm
lawv cov qhov taub mus rau cov Hmoob tau tuaj mus ywg lawv cov vaj zaub
nyob rau sab nraud ntawm txoj qab kev tsheb . Zaum no tuag kiag ib tug poj
niam Hmoob Ntsuab yog ib nrab neej dua , yog lawv cov Hmoob los sab teb chaws
Phaum Hoo los . Ib zaug ntxiv thaum Thaib tua tas , lawv tseem liam tias yog
muaj neeg phem tuaj tua lawv . Lawv thiaj li tau tua .
Xwm tsheej zaum plaub , yog cov Nplog tawg nrog nyob hauv lub yeej
thoj nam no mus nrog cov Thaib tuaj zov neeg tawg nrog tuaj muab cov tub
hluas Hmoob hauv zos ntaus thiab tuaj tshawb cov yawg laus haus yeeb
thaum tsaus ntuj . Ntu ntawd kiag xwb , nws ua rau cov tub hluas mas tsis kav
tawm mus yos hmo ntuj li , vim muaj tus puav raug Nplog thiab Thaib muab
ntaus : yog li no lawm , sawv daws kuj ntshai kawg . Muaj ib hmos muaj lawv ob
peb tug hluas Hmoob tau mus tos kev tua kom tau cov Nplog , vim rau qhov
hais tias lawv twb yog neeg tawg rog ib yam xwb ua li cas lawv yuav ua phem
heev tas npaum li no rau cov Hmoob .
Lawv thiaj mus tos kev rau ntawm ib ntu kev ntxhab tsawv uas neeg ua
tsev sib sib . Cuag muaj ntuj pab , Hmo ntawd thiaj li tuaj tau ob tug hluas Nplog
thiab ib Thaib tuaj ; lawv cov tos kev ntawd thiaj li tos kom lawv tuaj dhau
plaws lawv tas . Lawv ib phom rau tus yawg Nplog lawv qab thiab ua li cas ho tsis
raug nws . Nws ho raug tus yawg Thaib tuaj nruab nrab qhov qwb thiab nws
cia li vau hlo thiab tuag kiag rau ntawd . Ob tug Nplog thiaj li tau khiav los mus
hu cov Thaib tim chaw zov nyas tim no mus txog . Thaum cov tid tuaj txog
lawm , lawv cia li hais tias yog cov Nplog tua xwb . Thaib cia muab ob tug Nplog
ntawd ntes mus tua lawm . Txij ntua li hnub ntawd los mus cov Nplog thiaj li
tseg ntua txoj kev ua phem rau cov Hmoob .
Xwm tsheej zaum tsib yog lub Peb hlis ntuj tim 3 xyoo 1980 yeej thoj
nam Najnyaus kub hnyiab zaum ib . Zaum zos kub hnyiab no tseg kiag khej
peb thiab los mus ib nrab ntawm khej tsib thiaj li tsis kub xwb . Tab sis tsis ntev
tom qab no lub roob k . hej peb ntawd kuj raug kub hnyiab lawm thiab . Lub zos
thoj nam Najnyaus no tau kub hnyiab ob zaug , cov neeg raug tuag lawm muaj
cuaj leeg . Thawj zaug tau tuag ob leeg zaum tom qab tau tuag xya leej . Cov
khoom vaj khoom tsev kub hnyiab tas , thiab muaj yim puav muaj tus puav
qaib npua los muab tsis tau ib qho li .
Cov xwm tsheej uas ntawm cov neeg txuj tim thiab cov neeg thoj nam
kuj muaj ntau kawg . Muaj ib zaug Thaib tuaj ntiav Hmoob mus txiav taws
mev rau lawv . Thaum lawv tau txiav cov taws tas lawm , Thaib cia li them ib
nrab nqe rau lawv xwb . Thaib kuj tseem hais phem phem rau lawv cov no .
Cov Hmoob no khib siab dhau hwv lawm . Yog li no , lawv tos txog thaum cov
taws ntawd qhuav lawm , lawv tau mus muab nyiag hlawv hmo ntuj ua nws
kub hnyiab tag nrho . Tus tswv taws them nyiaj tsis tas ntawd kuj hais tsis tau
dab tsi .
Muaj ib zaug muaj ib co Hmoob tau mus txiav taws los rauv nyob rau
hauv Thaib ib daig teb . Tus tswv teb tuaj lws lawv cov taus txuas tas lawm ,
thiab tsis tas li ntawd , nws tseem muab lawv cov poj niam Hmoob txom ua
hlab si tu cuag li cas . Cov Hmoob ntawd kuj tos txog thaum tus Thaib ntawd
nws muab nws cov nplej hlais tas thiab muab pawv tau ob pawg . Kib siab kawg
gaus , lawv tos thaum tsaus ntuj lawm lawv thiaj lo mus muab nyiag hlawv
kub hnyiab tas . Tus tswv teb ntawd tau tuaj hais tim cov Thaib saib cov neeg
tawg rog ntawd , thiab nws kuj hais tsis tau dab tsi .
Tsis ntev tom qab ntawd , muaj ib co ntxhais Hmoob Tsab tau mus ua si
rau tim lawv cov teb zaub . Ib tug Thaib tuaj muab lawv caum thiab xuas phom
tua raug ib tug ntxhais . Tus ntxhais no kuj raug mus pw tim tsev kho mob
ntev loo . Cuag li kuj muaj txoj hmoo , lawv kuj ntev tau tu tua ntawd ; lawv
yuav muab nws kaw kaum tsib xyoos nkuaj .
Thaum uas sawv daws twb tuaj dhau lub teb chaws Thaib ntawv tas
lawm , lawv kuj tau tham tias cov neeg Thaib nyob txum tim uas tau ua phem
phem rau cov neeg thoj nam no , cov ntsej muag kuj ploj tas lawm .
Txij li cov neeg thoj nam nyob hauv lub yeej no tau tawm tuaj mus rau
lwm teb chaws tas cov coob lawm , Thaib thiab cov neeg saib xyuav neeg thoj
nam ( United Nation ) kuj tau muab lub yeej thoj nam no kaw lawm . Yog li no ,
xyoo 1983 mus rau 1984 ntawd , lawv thiaj li muab ib txhia neeg xa mus nyob
rau nram zos thoj nam Vib Nais . Cov tias tsis mus ces yuav cia ua ntaub
ntawv rau lawv ua neeg Thaib . Lawv cov tseem nyob ntawd muaj li 400 yim
neeg Hmoob , Co , thiab cov mab Phaij . Lawv kuj nyob tau muaj plaub tsib
xyoos ntxiv . Tab sis thaum kawg nkaus Thaib thiab U . N . kuj tau tuaj muab lawv
xam phaj tuaj lwm teb chaws thiab cov tsis kam tuaj muab xa mus dua tom
lub yeej thoj nam Tseej Khas tag huv si lawm . Ces yog li no , lub yeej thoj nam
Najnyaus no , neeg tsuas tau los mus nyob txog rau xyoo 1990 .