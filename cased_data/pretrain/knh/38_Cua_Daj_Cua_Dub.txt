Cua Daj Cua Dub Tag kis no thaum yuav luag pom kev uas tej noog twb sawv los quaj zom zaws yuav mus yos noj , tau los ib kob cua daj cua dub mas loj kawg nkaus .

Yeej tsis tau pom dua ib kob cua yuav muaj zog npaum li kob no li .
Ua ntej thaum cov cua los yuav luag txog , lub ntuj rov qab tsaus tsaus zoo yam nkaus li rov qab tsaus ntuj es tsis yog li yuav kaj ntug .
Tam sim ntawd , xob cia li laim ua rau nyob rau hauv peb tej tsev pom kev lam lug .
Xob laim dua kiag xob quaj mas ua rau cov me nyuam yaus sawv tsees saum tej txaj los , dev tom thoob zos , npua , thiab tej nyuj nees rag puv zos .

Tsis ntev ntawd cua los ti nkaus , thaum no peb hnov tej vuas vov nkuaj tsiaj xws li cooj qaib thiab os tej no ya nrov cuag li cas tom tej .
Thaum cov nag los Ntsi nkaus mas zoo nkaus li peb lub tsev yuav luag yaws , tsev ua zos koog .
Cov cua no thiab cov nag los ntev li neeg noj tas ib tsum mov thiab thiaj li tu .

Thaum tu lawm ces nws twb kaj kaj ntug lawm .

Twb pom pom kev lawm peb mam li tawm mus saib peb tej cooj qaib thiab os , nkuaj nyuj , nees , thiab nkauj npuas mas yaws tas .
Peb lub cooj qaib me vau kiag rau hauv pem teb .
Peb ho mus ncig xyuas cov kwv tij neej tsa seb puas muaj leej twg raug xwm txheej dab tsi .
Muaj lawv ib lub tsev uas muaj ntsis qub lawm raug cua muab ntaus vau kiag , lawv cov neeg kuj tsis muaj tus raug mob ; vim rau qhov hais tias thaum lawv lub tsev yees yees thiab nrov nrov yuav vaus ntawd , lawv khiav tawm tas lawm .
Cov khoom uas lawv muab tsis tau ntawd thiaj li ntub nag tas .

lawv ib yim Hmoob Vaj tus laj kab pem qaum zos tau yau lawm thiab cov tsiaj tau dim mus muab lawv cov pob kws thiab taub noj ua lwj ua liam tas .
Twb yog thaum pom pom kev lawm , lawv mam li mus muab cov tsiaj ntawd caum tawm los .

Peb ho mus saib tus dej hauv qab zog .
Tus dej no mas huam loj puv nkaus tim tej ntug .
Pom tej khaub ub khaub no thiab cav thiab tog xyoob tog ntoo ntws raws dej los mus sis tsub sis nias .
Ntawm tej ntug dej , roob ris thiab qav tawm cuag li cas .
Peb kuj pom ob peb tug vaub kib mus mus dua tim ob peb lub pob zeb loj loj lawm thiab .

Peb rov qab los txog saum zos saum no ces twb yuav tas su .
Peb thiaj li los mus khaws cov vuas thiab tej nqaj cooj qaib ua cua tau muab ntaus ya thiab poob rau pem tej tas los cia thiab ho npaj mus txiav xyoob los mus kho peb lub cooj qaib rau .

Tau ob peb hnub tom qab no lawm , hnov cov laus tham tias kob cua daj cua dub no mas yog zaj mus yuav poj niam los es zaj qaug cawv heev ; zaj thiaj li ua cov cua daj cua dub no thaum lawv dhau los mus .
Rau qhov hais tias tsis deb dua nram peb qab zog lawm , toj yeej pob thiab tu liab pes vog ua kwj hav du lug dua ntais dua pug nram tus dej loj lawm .
