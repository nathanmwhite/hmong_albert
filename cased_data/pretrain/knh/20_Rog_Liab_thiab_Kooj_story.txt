Rog Liab thiab Kooj Yav tas los lawm uas kab noog , tsiaj thiab leej tib neeg tseem txuas tau lus .
Muaj ib tug yawg Hmoob npe hu Toj Zeb Zag tau mus yuav ib poj liab los ua yawg tus poj niam .
Muaj ib zaug , nws yog thaum lub caij ntuj nag yuav tu , Toj Zeb Zag poj niam tau mus ris pob kws rau tom teb .
Nws muaj ib tug yawg Hmoob tau tuaj zos nas noj pob kws .
Nws pom Toj Zeb Zag poj niam .
thiab nws xuav tib hnee teg poj liab hauv siab .
Poj liab quaj quaj los txog tsev , thiab poj liab tau tuag lawm .
Muaj li no lawm , Toj Zeb Zag thiaj li tau hu tus yawg tua ntawd thiab hu nws ob peb tug kws tij tuaj sib sab laj .
Nws hais tias , " Nws txawm yog ib tug liab los nws yog kuv poj niam lawm , thiab tsis tas li ntawd , kuv poj niam no muaj neej muaj tsav coob saib zaum no peb yuav ua li cas ?"

Cov kwv tij hais tias , " Peb coj koj poj niam mus rau Dawm Kooj .
Peb hais tias yog kooj muab tom tuag no ."
Yog li no , lawv thiaj muab Toj Zeb Zag poj niam coj mus pov rau Dawm Kooj kom kooj tuaj muab tus poj liab ntawd noj .

Toj Zeb Zag thiaj mus hais rau nws cov neej tsa tias nws poj niam pawv lawm .
Cov liab thiaj tuaj pab nws saib seb dua twg lawm .
Tsis ntev ntawd , lawv thiaj li mus pom nyob rau Dawm Kooj thiab kooj twb tuaj muab noj yuav tas .
Liab tsis zoo siab rau kooj .
Kooj los tsis zoos siab rau liab .
Yog li no , liab thiab kooj thiaj li ua rog .

Thaum pom kev txoog liab tuaj hu kooj tias , " Kooj aw tuaj peb ua rog ."

Kooj teb tias , " Tos niam tais liab nqa pam tuaj peb vov tso peb mam li tuaj ."

Kooj tos thaum hnub tawm siab lawm kooj mam li ya tuaj .
Liab mas ib leeg ib rab qws .
Kooj tuaj txog , kooj ya lis tsaws kiag liab tob hau liab tib qw rau kooj .
Kooj ya kiag lawm thiab liab rab qws teg rau tus liab ntawd tuag kiag lawm .
Ua rog tau ob peb hnub thiab liab tuag yuav tas .
Liab thiaj li tau mus nug Saub .
Saub thiaj hais rau liab tias , " Yuav kom nej yeej kooj mas nej mus thaum niam tais liab tsis tau nqa pam tuaj rau kooj vov es tseem no no kooj .

Nej cia li muab kooj noj ib tug zuj zus xwb ."
Liab tau los ua li ntawd , ces zaum no kooj tuag yuav tus noob .
Kooj mam li thov liab ; kooj thov tias , " Thov nej , tsis yog peb muab Toj Zeb Zag poj niam tom tuag , yog nws thiab nws cov kws tij coj tuaj tso rau ntawm no rau peb noj ."
Liab thiaj li tso kooj tseg .

Yog li no lawm , liab ho mus hais yuav ua rog rau Toj zeb Zag .
Nws saib zoj tsis tau , nws thiaj li mus sab laj rau nws cov kwv tij .
Lawv thiaj hais tias , " Tsis muaj dab tsi .
Koj mus ua peb lub rooj zaum ntev ntev thiab tuav peb dab ncuav .
Nws thiaj li tau los ua li ntawd .
Txog hnub liab tuaj lawv thiaj li muab cov ncuav pleev rau saum peb lub rooj ntawd .
Liab tuaj txog liab zaum zom zaws ; ua cas ncuav cam liab rau ntawm rooj tas .
Lawv cia li xuav qws rau liab tuag tas .
Lawv cov kwv tij ntawd , thiaj li muab cov liab tuag ntawd los mus tseev noj .
Toj Zeb Zag hais tias , " Lawv yog kuv neej kuv tsav , kuv tsis noj ."
Cov kwv tij thiaj li muab cov liab tseev noj tas lawm .

Thaum lawv twb muaj noj yuav tas , lawv tos Toj Zeb Zag tsaug zog lawm ; lawv mam li muab ib daig nqaij liab ntsaws rau hauv yawg qhov ncauj .

Thaum nws tsim los , nws muab noj kiag na has ua cas yuav qab ua luaj li .
Yog li no , nws thiaj los nug saib yog nqaij dab tsi ?
Lawv mam li qhia tias yog nqaij liab .
Thaum no nqaij liab twb yuav tas .

Thaum Toj Zeb Zag cov neej tsa xwb nrog tas lawm , lawv thiaj li tau coj nws mus yuav dua ib tug poj niam Suav nyob rau ntuj sua tej tom taug uas qhov muag pom tab sis mus tsis tau txog los mus ua yawg poj niam .
Nws thiaj li los yug tau ib tse me nyuam coob npaum nkaus li Toj Zeb Zag cov neej tsa liab .
