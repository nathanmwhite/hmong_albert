Raws Dais
Dais yog ib tug tsiaj uas tsiv thiab tom neeg los sis puas dev kawg yog
thaum nws tau kev tws los sis puas raug mob lawm . Yav thaum ub uas yog
muaj dais tau los mus noj Hmoob tej qoob loo , xws li pob kws , mas lawv kawg
mus raws tus dais ntawd tua . Vim rau qhov hais tias lub tsib dais ntawd kuj
zoo ua tshuaj heev . Thaum lawv mus raws lawm , lawv yeej paub thiab nkag
siab zoo tias dais yog ib yam tsiaj ua tsis yooj yim raws . Yog li no , cov neeg
mus ntawd yuav tsum yog cov laus thiab yuav tsum muaj phom kom tas . Tsis
tas li ntawd , kuj coj cov dev uas txawj txawj raws nqaij mus thiab xwb .
Nws muaj ib zaug muaj ib tug txiv dais tau los mus noj lawv ib yim
Hmoob Tsab daim teb pob kws . Thaum cov pob kws pib siav , ces nws twb pib
los mus noj lawm . Txog thaum cov pob siav siav uas twb yuav daj nws tseem
los noj qees . Nws kuj tau muab lawv daim teb pob kws ntawd noj ua lwj ua
liam . Lawv kuj tau mus zov tua , tab sis mas lawv kuj tsis muaj phom zoo
thiab lawv tsuas mus zov hmo puav nyuag xwb . Tus dais ntawd kuj cuag li
paub lus yog hais tias lawv mus zov lawm nws kuj tsis los noj lawm thiab .
Lawv thiaj li los hais cov txiv neej tom zos no mus raws . Lawv mus li
rau xya leej txiv neeg thiab coj peb plaub tug dev mus . Lawv mus txog rau
ntawm daim teb , thiab lawv mus vis saib tus dais pw rau qhov twg . Thaum
lawv tau mus vis los txog thiab paub nws nyob qhov twg lawm . Lawm mam li
mus tos kev ncig kom tas . Thaum mus tos kev , muaj tej tus kuj nee mus nyob
saum pob zeb los sis puas ntoo tos kev . Tos kev thoob tas lawm , lawv mam li
tso cov dev mus lawm hauv .
Dev nyuam qhuav tsem loo ob peb suab xwb ; tus dais txawm siv tawm
plaws los rau ntawm ib tug yawg . Nws tib phom rau thiab raug kiag tus dais ,
tab sis raug tsis sab thiab nws tsis tuag . Zaum no tus dais khiav dhau plaws
lawv tas lawm . Lawv eov ntawd thiaj khiav rov qab los tos nws kev ib tawm
dua . Thaum lawv los tos zaum thib ob rau ntawm ib txog kev teb ntawd ho
tuaj tau ob txiv tub Hmoob tom lub Zos Npliaj Xwm tuaj . Leej txiv hu ua Tooj
Vaim Vaj thiab leej tub tsis paub npe . Leej txiv kuj nqa ib rab phom kej thiab .
Yog li no , ob txiv tub ntawd txawm nrog lawv tos dais kev .
Ob txiv tub ntawd nrog ob tug yawg Hmoob Tsab tos ntawm ib ntu kev
tav tsem tsawv ua yog txoj kev mus lawm tom teb . Thaum hnov suab dev
thiab dais los txog ntua pem roob , lawv paub tau tias yuav tsum los ncaj rau
ntawm lawv xwb xwb li . Lawv txawm sib nrug kiag . Ob txiv tub ntawd mus
nyob rau tom ib tog qhov kev tav ntawd . Ntawm txoj qaum kev ntawd lawm
ped mas hav tauj , nqeeb , thiab tsob puav ntoo xwb thiab nws nee nee toj dua
ped lawm .
Thaum tus dais los txog ntua rau pem roob , muaj ib tug yawg laus laus
tau tos kev rau ped , thiab nws tsis tau luag kiag li , tus dais twb los dhau kiag
nws lawm cov dev mam li los . Nws pom tsis tseeb nws xav tias yog dais no ;
nws tib phom rau thiab raug kiag ib tug dev tuag kiag rau ped . Thaum tus dais
hnov phom nrov , tus dais cia li quaj log laws dov toj pem plas toj ped los mus
rau ntawm lawv cov tos kev ntawm txoj kev no . Thaum hnov suab dais quaj
li no lawm , lawv cov yawg ib ce kuj laim mos nyoos . Ib Yawg Hmoob Tsab
thiaj li khiav mus nee ib tug ntoo , ib yawg khiav mus nee ib lub pob zeb nyob
rau ntawm qab ke , thiab ob txiv tub Tooj Vaim ntawd saib zoj tsis tau thiab tsis
muaj chaw siab rau nkawv nyob . Nkawv thiaj li khiav ntuj khiav teb los rau
ntawm ob yawg Hmoob Tsab . Leej txiv khiav ua khau pliab hle tas ua ntej
thiab nws hais rau leej tub tias , " Khiav tiag , khiav tiag mi naib tsam dais tom
koj !" Ob txiv tub khiav los txog ntua ntawm ob tug Hmoob Tsab , tus dais poob
ntav rau hauv plawv kev . Tus yawg nyob rau saum lub pob zeb thiaj tib phom
rau , thiab tus dais thiaj li ntog kiag mus dua hauv qab ke lawm . Nyob rau
hauv txoj kev pom ntshav thiab quav dais poob sib xyaws daws . Thaum mus
txog rau hauv hnov nws huaj huaj cheej lawm xwb . Cov dev thiaj tsaus tsi los
mus rau tus dais thiab tom ua tsauj niab . Yog li no , lawv paub tias qoos , lawm .
Lawv thiaj li tau mus xauj xyuas seb puas qoos tiag . Thaum paub tseev tias
qoos lawm , lawv cov ntawm no thiaj li tsa mas suab hu kom sawv daws los
rau ntawm no .
Thaum cov neeg los tas , lawv thiaj li muab tus dais laws tawv thiab
muab hlais los mus faib phuv . Cov neeg tau mus raws ntawd ib leeg ib phuv
hos cov dev tuaj ib phuv . Cov tswv dev mam li muab phuv ntawd sib faib rau
lawv ib leeg ib phuv me . Tus yawg xub tua raug tus dais ntawd tau lub tob
hau . Lub tsib dais cia lawv coj los mus qha kom qhuav tso mam faib ib leeg
qho coj mus khaws tau ua tshuaj .
Ntawm tus dev tau raug phom tuag lawm , yog hais tias tsis yog kwv tij ,
tej zaum cov mus raws dais no yuav them nyiaj rau tus tswv dev