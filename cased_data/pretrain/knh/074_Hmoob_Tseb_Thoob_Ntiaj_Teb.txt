Hmoob Tseb Thoob Ntiaj Teb Ua ntej thaum lub teb chaws Nplog tsis tau poob tog liab tes , tsuas hnov thiab paub tias Hmoob tsuas muaj nyob rau sab ntiaj teb Esxias , xws li cov teb chaws , Thaib , Nplog , Nyab Laj , Phab Mab , Suav , thiab Muam Nkauj Liag .
Txij ntua li xyoo 1975 los mus , peb cov Hmoob zoo yam nkaus ib co noob nrog thiab cua yuav muab ntaus ya kom mus puv rau lub ntiaj no .

Lub npe Hmoob tau tswm sim ntev los lawm rau lub ntiaj teb no ib yam li luag lwm haiv neeg , tab sis luag lwm cov teb chaws loj tseem tsis tau pom thiab paub Hmoob txog thaum lawv tau ua neeg thoj nam los mus nyob teb chaws Thaib , uas yog thawj zaug ntawm Hmoob noob neej tau tswm sim los mus .
Thaum tau los mus poob rau Thaib teb lawm , Hmoob zoo yam nkaus li ib co noog uas nyob raws cov huab cua yuav nyob tsis taus ib qho chaw tas mus li .
Yog li no , Hmoob thiaj li yuav tau .
pib tawm mus rau lwm lub teb chaws , uas tsuav yog lawv kam txais Hmoob mus nyob xwb .
Cov teb chaws no muaj xws li : Asmesliskas , Fab Kis , Fab kis av me ( French nkuyana ) Kasnasdas , Australia , New Zealand , Argentina , West Germany , Suav teb , Switzerland , thiab Japan .

Xyoo 1975 yuav luag tas xwb Hmoob thoj nam nyob rau Thaib daim av twb pib tuaj mus rau lwm teb chaws lawm .
Xyoo 1975 mus rau ob xyoos tom ntej ntxiv , Hmoob tau hla mus rau lwm teb chaws , tab sis tseem yog muaj tsawg thiab tsuas yog cov txawj cov ntse thiaj li txiav tau txim siab tuaj mus xwb .

Cov tuaj ua ntej tshaj plaws no mas yog tuaj mus Asmesliskas , Fab Kis teb , thiab Australia .
Thaum lub caij ntawd tsuas yog peb lub teb chaws no thiaj li kam txais neeg Hmoob thoj nam tuaj nyob rau lawv teb chaws .
Tsis tas li ntawd , peb hom lus no thiaj li yog cov lus uas Hmoob paub tus puav thiab xwb .
Thaum lub caij ntawd , Â· neeg tseem hla teb chaws tsawg vim rau qhov hais tias , cov Hmoob coob tseem xav hais tias yuav rov npaj siab mus muab lub teb chaws Nplog uas lawv yeej ib txwm tau nyob swm los lawm .

Xyoo 1978 mus rau xyoo 1980 , Hmoob tawm zos thoj nam tuaj rau lwm teb chaws coob lawm , vim rau hais tias , lwm lub teb chaws dua ntawm peb lub teb chaws uas tau txais Hmoob thoj nam ntawd kuj qheb lawv cov qhov rooj rau neeg thoj nam lawm .
Los mus txog rau xyoo 1980 Hmoob tuaj mus nyob rau daim av Asmesliskas tej zaum yuav muaj txog 80 , 000 leej .
Cov tuaj mus rau Fab Kis yuav muaj txog li 60 , 000 leej .
Cov tuaj mus rau Australia thiab Kasnasdas mas tsawg .
Australia tej zaum nyuam qhuav yuav muaj li 1 , 000 thiab Kasnasdas li tej zaum ze thaj tsam 500 tawm leej ntawd .
Cov ua ho tau txiav txim siab mus nyob rau lwm lub teb chaws , xws li , Fab Kis av me , Argenetina , thiab West Germany mas muaj tsawg heev .
Raws li kuv paub cov tau mus Fab Kis av me tej zaum nyuam qhuav mus txog li 20 tawm yim neeg xwb .
Cov mus Agenetina los tsuas muaj ze npaum li cov mus nyob rau Fab Kis av me thiab xwb , tab sis cov neeg tawg rog Nplog mus nyob coob heev .
Nyob rau West Germany , lub teb chaws no tsuas tuaj txais Hmoob ib zaug nkaus xwb .

Lawv tos tau zoo nkaus li yog kaum yim xwb ces lawv cia li tsis tuaj tos ntxiv li lawm .

Xyoo 1981 los mus 1985 ntawd , Hmoob tau tuaj mus Asmesliskas teb no coob tshaj plaws .
Kuj tsis paub zoo tias yog vim li cas lawv ho tau txiav txim siab tuaj rau lub teb chaws no coob dua mus rau lwm lub , xws li Fab Kis .
Tsis tas li ntawd , nyob rau hauv cov xyoo no , Hmoob kuj tau mus ob pwg rov qab dua rau Suav teb lawm thiab .

Xyoo 1986 los mus txog rau niaj hnub no , nyob rau lub teb Asmesliskas no Hmoob pheej tseem tuaj tsis tau tu taw .
Tsis paub zoo yuav yog li thaum twg lawv mam li tsis txais Hmoob lawm .
Tab sis lwm lub teb chaws uas lawv kuj tau txais Hmoob thoj nam dua los lawm , lawv kuj kaw los cov qhov rooj tas lawm .

Cov neeg thoj nam pheej tuaj tsis txawj tu taw vim rau qhov hais tias ib txhia pheej tseem xav tau tias lub teb chaws Nplog tseem yuav tau xwb .
Yog li no , cov no pheej nyob tos .
Tab sis thaum kawg no , uas cov twb tau los mus yog neeg thoj nam tau nees nkaum lub xyoo no lawm , lawv yuav raug xa rov qab mus rau lawv teb lawv chaw .
Txij li xyoo 1992 los los no lawv twb tau xa coob leej ntau tus rov qab mus rau Nplog teb lawm .
Cov no yog lawv zoo siab rov qab mus nyob rau nraud .
Tam sim no , cov tseem nyob hauv zos thoj nam los tseem yuav raug xa ib nrab rov mus lawm sab Nplog teb thiab .
Cov tseem nyob rau hauv no kuj tseem tshuav coob kawg yuav ze li tham tsam li 20 , 00 leej thiab .
Tsis tas li ntawd , tseem muaj ib co tau mus ua Cob Fab nyob rau pem Thaib thiab Nplog dam teb lawm .
Cov ped yog cov yuav rov mus muab lub teb chaws Nplog .
Nws kuj tseem muaj ib txhia tau khiav mus nyob rau hauv Loomphob .

Hmoob lub npe yog neeg thoj nam tau los mus tswm sim ntev lawm .

Yog li no , thaum kawg no , tsoom hwv saib neeg tawg rog yuav tau muab txhua txhua lub zos thoj nam nyob rau Thaib daim av kaw mus .
Cov yuav yuav txiav txim siab mus qhov twg ces lawv yuav tau xa tus ntawd mus ray qhov ntawd .

Ib txij li Hmoob tau tseb thoob ntiaj teb , cov Hmoob tuaj Asmesliskas no coob dua ntais .
Nws muaj txog li 250 , 00 leej .
Coob thib ob yog Fab Kis teb , thiab nws yuav muaj txog li 120 , 000 leej .
Nyob rau teb chaws Kasnasdas thiab Australia mas tej zaum yuav tuaj tau coob ib yam xwb .
Ib lub teb chaws tej zaum yuav muag txog tsib raus txhiab leej .
Los mus rau Fab Kis av me los kuj muaj ze li ntawm ib txhiab tawm leej tab sis mas muaj ib txhia tau tsiv los mus caum kwv tij rau Fab Kis teb tas lawm .

Peb sim soj qab ntsuam ntxiv mus seb tom ntej no peb Hmoob uas tau muab tseb thoob lub ntiaj no puas yuav tau rov qab los sib sau ua ib pab ib pawg .

Ceeb toom : Cov lus nyob rau saum no , kuv tsuas sau raws li kuv tau paub xwb tej zaum nws yuav tsis raug .
