Vim li cas Uab Lag Ruam Thaum ub nyob muaj ob tug niam txiv twm zeej , leej txiv lub npe hu ua Yias Hlau thiab nkawv tus dev liab muag , ib cov qaib thiab npua .
Muaj ib hnub leej niam cia li xeeb tub thiab nws tau nqhe txiv laum huab xeeb .
Yog li no lawm , leej niam pheej taij kom leej txiv mus yuav txiv laum huab xeeb nram nroog los rau nws noj .
Nws nqhes dhau hwv lawm .
Nws yeej tsis xav thiab kam noj dab tsi li .
Leej niam twb yoo tau ob hnub tseem , thiab nws lub ntsej muag twb daj zuj zus .
Yias Hlau hlub nws tus me poj niam heev .
Yog li no , nroog nyob deb heev los yuav tsum tau mus .
Mus los txog tej zaum ntshe yuav ze li kaum hnub ke .

Tag kis ntawd , Yia Hlau npaj tau tas thiab yuav sawv kev mus , nws hais rau nws me poj niam tias , " Koj niam , kuv mus lawm thiab kuv coj wb tus dev liab muag nrog kuv mus lawm .
Koj nyob koj noj mov thiab es koj thiaj li muaj zog mus pub wb cov qaib thiab npua ."

Leej niam teb tias , " Koj txiv e , mus tsuag tsuag los ."

Yia Hlau teb tias , " Kuv mus yuav kiag tau ces kuv tig loo rov qab los ."
Yog li no , Yias Hlau thiab tus dev liab muag thiaj li tau mus lawm .
Yias Hlau thiab nws tus dev nkawv mus tau kaum hnub thiab nkawv thiaj li yuav ib hnab txiv laum huab txaus nkaus nws ris los txog .

Thaum los txog ntua , leej niam muab kiag los tev noj .
Nws noj tau ib hnub xwb twb dhuav nws kiag lawm .
Thaum nws dhuav txiv laum huab xeeb lawm , nws ho tig loo nqhes txiv puv luj .
Nws rov taij kom leej txiv mus yuav txiv puv luj los rau nws noj .
Yias Hlau saib nws poj niam yeej nqhes dhau hwv lawm tiag .
Yog li no , nws thiaj li rov qab mus dua lawm nram nroog .
Tau kaum hnub ntxiv nws thiab nws tus dev thiaj li tau rov qab los txog .

Thaum los nti nkaus tsev , leej niam thiaj li muab kiag riam los phua kiag ib lub noj tas nrho .
Tag kis rov noj kiag ib lub ntxiv xwb , nws cia li dhuav kiag txiv puv luj li lawm .
Nws hnov tsw xwb mas ntws cia li ntuav cuag li cas .
Nws tau zoj li ib hnub tseem tom qab xwb , leej niam txawm siv nqhes zoj txiv txhais .
Nws rov qab taij kom Yias Hlau mus yuav txiv txhais los rau nws noj .
Txiv txhais los kawg yuav rov qab tau mus yuav lawm nram nroog thiaj li yuav muaj .
Yog li no , nws ua tsis tau tes .
Tsis tas li ntawd , nws kuj hlub hlub nws poj niam heev .
Nws thiaj li ua ib siab rov qab mus dua ib zaug ntxiv .
Tau Kaum hnub txwm nkaus , nws thiab nws tus dev thiaj tau mus yuav txiv txhais los txog .

Leej niam tos tsis tau kiag li .
Thaum los txog ntua nws thiaj li muab plaub lub los chais tsuag tsuag rau hauv tais thiab muab kiag ntsev los ntsw noj .
Nws noj tas ob pluag xwb nws cia li dhuav kiag li lawm thiab .
Tau ib hnub ntxiv xwb , leej niam ho nqhes kiag txiv tsawb .
Leej niam rov hais thiab thov kom tus txiv mus yuav txiv tsawb rau nws noj .
Yias Hlau ua tsis tau ntes .
Nws thiaj li rov qab mus , vim rau qhov hais tias nws hlub nws poj niam heev .
Nws mus tau kaum hnub tseem , thiab nws thiab nws tus dev liab muag thiaj li rov qab los txog .

Sij hawm los txog ntua , leej niam noj tag nrho ib kuam .
Tag kis rov qab noj kuam ob xwb nws cia li dhuav kiag txiv tsawb li lawm .
Nws pom txiv tsawb xwb mas nws ncia li ntuav li lawm .
Ob hnub tom qab ntxiv xwb , nws cia nqhes txiv qos yaj ywm .
Leej niam rov qab taij thiab thov kom leej txiv mus nrhiav qos yaj ywm los rau nws hau noj .
Nram nroog tsis muaj cov khoom no .
Yog li no , Yias Hlau yuav tau mus nrhiav lawm pem Hmoob toj siab .
Nws thiab nws tus dev liag muag thiaj li tau mus lawm .
Zaum no tsis paub tias yuav mus hov ntev mam li rov qab los .
Gawv mus nrhiav dhau ntau ntau lub zos Hmoob toj siab tsis muaj leej twg muaj qos yaj ywm yuav muag rau nkawv li .

Gawv nrhiav tau nees nkaum hnub lawm thiab kuj nrhiav tsis tau li .
Muaj ib hnub ·gawv taug taug kev los txog rau saum ib lub roob hav zoov siab siab , thiab nkawv los pom ib lub tsev twm zeej nyob rau saud .
Gawv los mus khob khob qhov rooj , tab sis tsis muaj neeg nyob hauv tsev lawm .
Gawv los tau ib hnub nkawv kuj sab thiab nkees lawm .
Yog li no , nkawv txawm zaum ntawm lub qhov rooj no tos seb tus tswv tsev ntawd seb nws puas yuav los tsev .
Gawv nyuam qhuav zaum tu zog thiab hws twb qhuav tsis tau tas .
Ua li cas hnov luag zom zaws tom roob los .
Thaum hnov li no , nkawv kuj tsis xav tau li cas .
Gawv ntsia ntsia ua li cas thaum los tshwm plaws .
Nws yog ib tug pog laus laus , plob hau dawb paug , hnav ib nee khaub ncaws khaub khaub hlab , thiab nrig ib tug pas ntoo luaj li caj npah .
Nws pom dheev nkawv , nws theem nkaus thiab hu tias , " Tuaj los me tub ."

Yias Hlau teb tias , " Wb tuaj kawg ."
Nws nug tias , " Niam tais , es koj nyob ntawm no los ."

Nws luag nyav thiab teb ntua tias , " Yog los mas kuv nyob ntawm no ."

Yias Hlau rov nug tias , " Es koj nyob koj ib leeg xwb los ."

Nws teb Tias , " Aws , kuv nyob kuv ib leeg ntawm no xwb .
Koj npe hu ua li cas , mi tub ?"

Yias Hlau teb tias , " Kuv npe hu ua Yias Hlaus ."

Nws nug tias , " Neb tuaj ua tus dab tsi naj ?"

Yias Hlau teb tias , " Niam tais , wb tuaj nrhiav txiv qos yaj ywm .
Wb twb nrhiav dhau ntau ntau lub zos Hmoob thiab tsis muaj leej twg muaj li .
Hnub no wb ho los txog rau ntawm no , wb sim lam nug koj seb koj puas muaj ?
Es niam tais , koj npe hua li cas ?"

Nws teb tias , " Kuv ces tsis muaj npe li .
Cov neeg nyob tsis deb ntawm kuv no pheej muab kuv hu ua niam tais khaub rhuab no xwb ."

Yias Hlau teb tias , " Ua li los ."

Niam tais khaub rhuab nug tias , " Neb tuaj rhiav txiv qos yaj ywm mus rau leej twg ?"

Yias Hlau teb tias , " Twb yog kuv poj niam xeeb tub thiab nws nqhes nqhes txiv qos yaj ywm .
Wb tuaj nrhiav yuav mus rau nws noj .
Koj puas muaj me ntsis yuav muag rau kuv thiab niam tais ?"

Nws teb tias , " Kuv muaj me ntsis thiab ."

Yias Hlau nug tias , " Koj puas yuav kam muag me ntsis rau kuv ?"

Niam tais khaub rhuab teb tias , " Kuv yuav tsis kam muag .
Yog hais tias koj muab koj tus dev pauv no kuv kam ."

Yias Hlau xav zoj ib pliag thiab hais tias , " Ntshe kuv yuav tsis kam muab kuv tus dev pauv ."

Niam tais khaub rhuab hais tias , " Koj sim xav seb koj yeem cia koj poj niam tuag los koj yeem yuav koj tus dev xwb ."

Yias Hlau xav zoj tsis tau thiab nws hais tias , " Kuv mam li mus nrhiav lawm lwm qhov chaw ."

Niam tais khaub rhuab hais tias , " Koj mus lawm lwm qhov los yeej tsis muaj leej twg yuav muaj li .
Tsuas yog kuv thiaj li muaj xwb .
Yog koj tsis kam muab koj tus dev pauv no , koj puas kam muab koj tus mi nyuam pauv ?
Koj poj niam yug tau thaum twg ces kuv mam li tuaj coj thaum twg ."
Yias Hlau kuj ntshai tsam nws poj niam tuag , yog li no , nws thiaj li kam ua li niam tais khaub rhuab hais .
Yog li no , niam tais khaub rhuab thiaj li muab tau ib hnab txiv qos yaj ywm rau Yias Hlau ris los mus tsev lawm .

Thaum nws los txog , nws muab hau rau nws poj niam noj tas nws thiaj li tseg kiag txoj kev nqhes khoom noj .
tsis tas li ntawd , ib txij li Yias Hlau los txog tsev ntawd , ua li cas pheej pom ib tug uab lag los nyob ib ncig ntawm nkawv lub tsev uas yav tas los yeej tsis tau pom muaj .

Muaj ib hnub Yias Hlau thiab nws dev liab muag nkawv mus ua teb rau pem teb .
Thaum nkawv los noj suv , tus dev cia li hais rau Yias Hlau tias , " Txiv , kuv paub zoo lawm , tus uab lag pheej los nyob ze nram peb tsev mas yog tus niam tais khaub rhuab tso tuaj .
Tam sim no peb yuav ua li cas los peb yuav kov tsis yeej niam tais khaub rhuab li .
Nws yog ib tug poj ·dab khaub rhuab muaj hwv huaj heev .

Leej txiv teb tias , " Koj puas pom lwm txoj kev peb yuav taug tau ?"

Tus dev teb tias , " Wb mus cuab kom tau tus uab lag tso mam li nrhiav tswm yim dua ."
Thaum los txog tsev lawm , nkawv thiaj li mus soj saib tus uab lag mus pw qhov twg .
Gawv soj tau ob hmos thiab nkawv thiaj li pom nws lub chaw pw .
Gawv thiaj los mus txua ntaiv thiab fiab tawb yuav mus nee thiab khwb tus uab lag ntawd .

Hmo nkawv yuav mus ntawd , nkawv tos kom txog ntua thaum no no li lawm , nkawv mam li mus khwb .
Cuag li muaj hmoo , nkawv khwb tau tus uab lag ntawd lawm .
Tag kis nkawv thiaj li nug tus uab lag ntawd .
Gawv hais rau nw tias yog nws tsis qhia seb tus poj dab khaub rhuab tso nws tuaj ua dab tsi rau nkawv ; nkawv yuav muab nws tua noj .
Tus uab lag saib zoj tsis tau , nws thiaj li qhia tas txhua yam raws li nws paub rau nkawv .
Nws hais ntxiv tias , " Yog hais tias niam yug tau ntxhais , tus poj dab khaub rhuab yuav coj mus tu , thiab yog hais tias yug tau ib tug tub , nws coj mus tua tsaws tshuaj rau nws noj , ces nws yuav nyob peb caug xyoo ntxiv ."
Qhov no yog qhov ua rau mob nkawv siab tshaj plaws .

Tus dev thiaj hais rau tus uab lag tias , " Peb hnub tom ntej no wb mam li tso koj ya mus ."

Tus dev hais rau leej txiv tias , " Txiv , wb mus nrhiav ib co tshuaj ruam los mus rau tus uab lag no haus tas wb mam li tso nws ya mus , vim rau qhov hais tias uab lag yog ib hom noog ntshe tshaj plaws nyob rau ntiaj no ."
Y og li no , nkawv thiaj li tau mus nrhiav tshuaj lawm .
Gawv mus nrhiav txog pug tim ib lub qab tsuas siab siab thiab thiaj li pom muaj ib tsob nyob rau tim ib nta tsua tid .

Gawv nqa tos los txog tsev nkawv muab tsoo thiab muab rhaub tau tas .
Gawv thiaj li nqa mus rau tus uab lag haus .
Gawv hais rau uab lag tias yog nws tsis haus ces nkawv yuav tsis tso nws li .

Uab lag hais tias , " Tsam neeb lom kuv ."

Tus dev hais tias , " Wb tsis lom koj .
Yog hais tias wb lom koj , cia lub ntuj pom wb ."

Yog li no lawm , uab lag thiaj haus .
Nws haus tas , ces nkawv thiaj li muab nws tso .

Nws ya plaws mus tsaws ntua rau saum ib tsob ntoo .
Nws hais lus ua li cas nws hais tsis tau lus li lawm , thiab nws sim quaj ua li cas nws quaj tsis nrhov siv nqiab li yav tas los lawm .
Nws quaj nrhov tias , " Dag , dag , dag !"
Yog li no , txij ntua hnub ntawd los mus tus uab lag thiaj li ruam lawm , thiab nws thiaj li nyob tsis muaj chaw li lawm .
Vim yog li no uab lag thiaj nyob thoob plaws rau hauv lub ntiaj teb no , thiab nws thiaj li hloov tsis tau nws cev plaub dub ntawd .

Thaum tus uab lag ruam lawm , ces nws ya rov qab tsis paub ya mus rau ntawm tus poj dab khaub rhuab luv tsev lawm .
Tus poj dab khauv rhuab los , kuj tsis pom qab ke yuav tuaj nrhiav tau Yias Hlau thiab tus dev liab muag nkawv .

Txij li ntawd los mus tsis muaj leej twg hnov tus poj dab khaub rhuab ntawd li lawm .
