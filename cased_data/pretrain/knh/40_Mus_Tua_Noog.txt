Mus Tua Noog Nyob rau tim zos thoj nam Thaib teb , muaj ib zaug kuv tau nrog lawv mus yos thiab zov noog los noj txiv ntoo maj tua .
Tag kis ntawd ua ntej thaum tsis tau pom kev , peb rau leej tau ntim su thiab nyiag tawm laj kab mus tua noog .
Peb tau mus dhau li ib lub hav thiab ob lub roob nws mam li pom kev huv .
Nws kuj tsis tau txog thaj txiv ntoo maj ntawd thiab .

Thaum mus txog lawm , peb nyias kuj mus zov nyias ib tsob txiv ntoo .

Zaum no yog kuv mus thawj thawj zaug xwb , yog li no , kuv tsis tau luag .

Kuv thiaj li mus zov ib tsob ze ze rau ntawm hauv kev peb tuaj .
Noog kuj tau los noj coob kawg , tab sis kuv kuj tua tsis tau li .
Thaum tua tua uas kuv cov pob zeb twb yuav tas , kuv mam li tua tau ib tug me nyuam noog me me .
Tus noog no yog thawj thawj tus noog uas kuv tua tau .
Sij hawm mus khaws tau tus noog mas kuv zoo siab kawg thiab zoo nkaus li kuv twb hais yuav luag tsis taus lus .

Kuv nyob nyob ntawd tav su dua thiab lawv cov thiaj li los .
Lawv ib leeg tua tau noog ntau kawg .
Thaum lawv pom tias kuv tua tsis tau , lawv ib leeg kuj faib ob peb tug rau kuv thiab .
Peb los rau nram tus dej thiab los muab su noj .
Muab su los noj tas , peb ho mus yos txiv toj leeb los sis puas txiv puam leej kauv .

Peb mus yos dhau ob plag toj thiab thiaj li pom ib tsob nyob rau ntawm ib nta toj .
Tsob txiv no txi new kawg nkaus li .
Peb ib leeg de tau ib hnab txaus nkaus ris los mus tsev los tseem tsis tau tas .
Tsob txiv toj leeb no mas qab zib kawg kiag .
Thaum yus noj kiag lawm mas yeej hnov qab laj siab thiab yeej noj tsis paub yuav dhuav li .
Peb tau mus nyob ntawd noj li ib teev ua rau yus lub plab ntim tsis tas kiag li lawm los lub ncauj haj tseem xav noj qees .
Thaum noj pov khawv tas thiab de tau txiv txaus ris tas , peb thiaj li tig los tsev .

Thaum no ces tej noog thiab kab hav zoov twb quaj zom pes zaws yuav los mus muab lub chaw pw , vim rau qhoV hais tias lawv tau mus khwv ib hnub sab thiab lim lawv heev lawm .

Sij hawm peb los txog rau ntawm tus lab kab xov pos hlau uas yuav los lawm sab hauv zos no , nws twb tsaus ntuj ntev heev lawm .
Peb cia li los tsuag tsuag xwb .
Cuag li muaj hmoo , nws kuj tsis muaj neeg pom peb .
Yog hais tias muaj cov neeg zov laj kab ntawd pom peb , lawv yuav ntes peb thiab coj peb mus kaw rau tim qhov taub .
Tej zaum tseem yuav raug Thaib ntaus thiab ncaws .
Vim yog muaj li no thaum los dhau tas thiab los txog tsev lawm tas lawm thiaj li yuav xam tau .

Peb coj cov txiv toj leeb ntawd los mus rau cov laus noj mas lawv qhuas kawg nkaus .
Lawv hais tias , " Ua cas laus neej laus txiv li no tsis tau noj dua ib tsob Txiv toj leeb yuav qab zib npaum li tsob nej de tau los no .
Nws qab npaum nkaus li rau piam thaj rau ."
Lawv nug seb tsob txiv no nyob qhov twg ?
Tas peb sawv daws tsis muaj leej twg kam qhia rau lawv .
