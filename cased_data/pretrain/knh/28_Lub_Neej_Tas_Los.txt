Lub Neej Tas Los Lub neej tas los nyob rau pem roob pem hav mas yuav tau mus ua liaj ua teb tas mus li .
Tsis hais lub caij ntuj nag , ntuj sov , los sis puas ntuj no los yeej yuav tau mus dua tom teb lawm xwb .
Ua teb heev tas npaum li no los muaj yim puav neeg kuj tseem tsis muaj noj muaj haus thiab hnav .
Lub neej tseem poob qab .
Yog ua li cas lawm ?
Peb kuj tsis muaj leej twg yuav teb rau los lus nug no thiab .

Lub neej txawm nyob rau pem roob pem hav tsuas muab tib lo lus hais tias , " Rau rau siab ua teb thiab ua teb kom dav dav , kev noj kev haus yuav muaj mus kom kav thiab kev hnav thiaj li yuav tsis tu ."
Yog hais tias leej twg tsis muaj siab los mus ua teb ces tus ntawd lub neej kawg yuav poob qab .
Nws yuav caum tsis cuag luag .

Muab lub Tsiab Peb Caug noj tas , cov muaj teb yeeb yuav tau mus pib yeeb hlais thiab yos teb npleg yuav mus npaj luaj .
Thaum lub Peb hlis tuaj , muab teb npleg luaj tso tseg tas , ho tig rov los mus rau tom teb pob kws .
Thaum muab teb npleg hlawv tas , lub caij no twb yuav txog lub caij cog pob kws , taub thiab dib vim rau qhov hais tias nag twb yuav los .

Tsib hlis tuaj noob qoob noob loo muab cog tas rau nruab teb , tej zaum cov nplej tseem tab tom cog los yuav cog .
Thaum no pob kws , dib , thiab taub twb fab fab zoo mus dob nroj lawm .
Cog nplej tas yuav mus dob nplej tib yam .

Yog hais tias tej noob nplej tuaj tsis zoo tseem yuav tau mus cog dua rau .
Nyuaj siab kawg lub neej siv lub dag lub zog xwb .

Xya hli tuaj yog lub caij ntuj nag .
Nws los nag xya hnub xya hmo .
Yuav mus muab zaub nyuj , nees , npuas mas yeej tiv nag mus xwb .
Mus lib lib av nkos , av tseem tom tom ko taw o cuag li cas .
Thaum no lawm tej taub twb pib txi txiv thiab pob kws nplaum thiab pob kws cauj twb siav zoo ntais los ci thiab hau noj .

Cuaj hli ntuj tuaj , ntuj nag pib tu thiab pob kws pib daj thiab taub laus tas zoo ev los rau tim tej kaum tsev .
Lub caij no teb yeeb twb pib luaj thiab yuav mus faus teb yeeb .
Lub caij no cov zos loj , neeg zej zog pauv zog ntws mus faus teb yeeb .
Nws kuj lom zem kawg .
Lub caij no cov teb npleg fab , ib co tseem yuav mus dob nplej tom ob thiab peb los sis puas las nplej .
Thaum faus teb tas yuav mus tseb yeeb thiab ntais pob kws los mus cia .

Kaum ib hlis tuaj , nplej caug pib siav thiab nplej tag pib daj qab .
Cov teb yeeb uas yog teb tab yaj yeeb twb yuav ua hau nab .
Cov teb npos yeeb tuaj siab li ib do tej .
Cov teb muaj nroj yuav tau mus dob nroj teb yeeb dua .
Muaj yim puav neeg twb noj mov nplej tshiab lawm .

Kaum ob hlis nplej siav tas thiab mus hlais nplej los mus pawv cia .
Yim neeg muaj neeg teg twb muab nplej ntaus thiab thauj los mus rau hauv tsev tas mam li los mus npaj lub Tsiab Peb Caug .
Cov yim neeg tsawg tsuas yog muab hlais tas thiab pawv cia xwb .
Sij hawm no cov teb yeeb uas yog teb tab yaj , yeeb twb tawm qho lub .
Lub caij no yog lub caij los mus npaj lub Tsiab Peb Caug .
Yuav los npaj dej , taws , zaub nyuj , nees , npuas , tuav txhuv , thiab yuav los mus tuab ua tsiab noj .

Nyob rau hauv zos mi nyuam tub sib yaum tej npoj tuaj mus ntaus tub lub rau tom tiaj .

Cov poj niam los khees aws tej tsoo yuav los mus hnav ua Peb Caug .
