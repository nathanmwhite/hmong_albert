Nyob zoo ib tsoom kwvtij neejtsav , phoojywg , tsis hais tus pojniam txiv neej , tus hlob tus yau txhua leej txhua tus .
Kuv yeej ibtxwm tuaj mloog nej sib cav sib ceg hauv lub zov no , qhov zoo qhov phem los muaj , tus hais li cas , tus xav li cas los muaj tas ... tiamsis hnub no kuv tus kheej no xav tuaj thov nej pab qhia tswvyim nrog kuv xav txog lo lus meskas luag hais tias Atheism , los sis lus hmoob no kuv yuav muaj txhais ua " txoj kev tsis ntseeg ". Raws li luag qhov definition mas lo lus ntawv mas nws txhais tau hais tias cov neeg Atheist mas lawv tsis ntseeg ib tug Ntuj li sawvdaws ntseeg , lawv tsis ntseeg kasmoos ( politic ), etc .... thiab ntau ntau yam . Yog muab saib los mas , zoo li lo lus ntawv yeej tsis meej puas tsawg , tiamsis yus yuav tsum to taub nws qhov ntsiab lus hais tias tsis ntseeg raws li ntiajteb txoj kev ntseeg xwb .
Rau kuv mas , tsis yog tias kuv niam yuav qhuas qhuas thiab ntseeg ib puas puas xees tias txoj kev nov yog txoj zoo tshaj rau peb noob neej , tiamsis kuv yeej xav tau los ntev lawm hais tias nws yeej yog ib txoj kev xav , muaj ntsis zoo li ib hom philosophy rau peb coj los xwv xam ua neej .
Kuv yeej paub tias nej cov hauv nov , tsis tas tuav npe li ntag , yeej muaj ib cov yuav tsis nkag siab thiab xav tias cov neeg xav li kuv no mas yog neeg vwm thiab ruam dhau lawm xwb . Txawm nej yuav hais li cas los xij , kuv yeej tos ntsoov nej cov lus teb kuv ntag , kuv yeej ib txwm hais tias kuv tuaj hauv nov , yog tuaj kawm tswvyim xwb , tsis yog tuaj qhuab qhia nej , kuv yeej paub tias ib tug neeg tsis muaj cuabkas thiab peevxwm li kuv no mas , yeej pab tsis tau nej leejtwg tshaj li nej tus kheej . Tiamsis thov nej nco ntsoov tias kuv yeej ibtxwm tsis tau hais ib los lus cem thiab thuam nej ib tug twg ib zaug li nawb raws li kuv nco tau nas . Kuv tsuas xav kom nej pab nrog kuv xav saib yog hais tias peb haiv hmoob no , peb hov xyaum mus taug ib txoj hau kev tshiab xwb li kev ntseeg tshiab , kom txoj kev ntawv rub tau peb sawvdaws los koom tib txoj kev xav thiab kev ntseeg , kom peb koom tau ib lub siab lub ntswv .... saib peb puas tsim tau ib yam dabtsi uake ib zaug lawm yav pem suab .
Zoo li nej nyeem kuv cov lus mas nej yuav xav tias npau hmoob xwb ntag , vim tias tej no tsis muaj tseeb , yeej yuav pab tsis tau peb haiv hmoob li ntag .
Vim tias kuv laj laj pom peb haiv hmoob sib cav sib ceg tsis paub tas , nyias khav nyias zaj thiaj zoo tshaj xwb ... yog li no peb kuj sim taug lwm txoj kev mus seb puas yuav pab tau peb thiab mas mog .
Kuv txawm tham txog kuv txoj kev npau hmoob npaum cas los , kuv thov nej zam txim ua ntej nawb mog , kuv yuav tsis lav ua ib tug thawj coj tsim ib pab ntseeg txoj kev atheism no kom tshwmsim ntawvm nej qhov muag nawb mog . Tiamsis kuv tsuas xav tias yog muaj ib hnub twg peb muaj ib tug thawj coj hmoob tshwm tawm los hais lus ib yam li kuv txoj kev xav nov , yog nws txawj hlub sawvdaws sib npaug nkaus , tsis muaj sawvdaws cais ua pab ua pawg , ntxiav sawvdaws noj .... thaum ntawv mas kuv mam li las loo txheem thiab txhawb nws ntag .
Hov yog hais tias peb lub siab hmoob tseem zoo li niaj hnub niam no xwb ces , xyov li lo , yuav tos puas tsawg tiam ntxiv peb mam li ciaj tau HAIV os .

hom koj hais no ces lawv tsis ntseeg ib tug tswv ntawm kevcai dab qhuas . lawv tsis ntseeg yxus , buhda , los yog ib tug yawm saub qhov twg li . ntawm hmoob mas kuv tseem tsis tau pom . meskas mas thaum kuv tseem kawm tom U kuj muaj tus puav students declare/announce nws tus kheej tias nws yog atheist . hom no mas lawv yog pure science believer tiag2 li ntag . law ho tsis yog meskas hom kev ntseeg tshiab Scientology thiab ov .