yuav nkauj zaj
nws yog twb yog tau ntshe muaj li 40 tawm xyoo los lawm no, nws muaj ib txiv
neej hmoob yuav tau ib tug ntxhais zaj los ua nws tus poj niam. tus txij neej
ntawd nws muaj lub npe hu ua xauv lauj thiab thaum txoj dab neeg tshwm sim nws
twb muaj nees nkaum rau xyoo lawm. nws lub hnub nyoog twb laus zoo yuav poj
niam los lawm tau ntau xyoo, tab sis nws kuj tsis tau muaj poj niam vim rau qhov
hais tias lub neej poob qab: tub ntsuag thiab muaj niam xwb, haus yeeb.
nws yog lub caij ntuj nag uas hmoob nyob rau yav toj roob hauv pes tseem
tab tom mus dob lawv tej nplej. xauv tau mus pw rau nram teb dob nplej. vim yog tsis
muaj neeg teg thiab qhuav yeeb ces thiaj li dob nplej tsis txawj tas thaum sawv daws
dob tas lawv cov. yog li no, lawv cov tau dob tas lawm, lawv kuj nyias tau los mus
nyias tsev tas lawm. nws tsuas xauv ib leeg pw rau nram teb npleg xwb.
hnub ntawd xauv tiv nag dob nplej ib hnub vim rau qhov hais tias nws kuj
tsis tau luag. txawm hais tias los nag loj npaum li cas yuav tau tiv nag dob kom tas
tso yuav los mus tsev. thaum twb tsaus ntuj lawm, nag tseem los xauv npo thiab pos
huab nti. xauv tau ua hmo noj tas, thiab tau mus taws phaj teeb yuav haus me ntsis
yeeb tso mam li pw. nws nyuam qhuav haus tas ib tom yeeb xwb ua li cas muaj ib
tug yawg txawm hu ntawm qhov rooj sab nraud tuaj tias, "koj yawg, koj puas tau
pw os?"
xauv teb tias, "kuv tsis tau. koj yog leej twg? los hauv tsev no maj."
nws teb tias, "kuv nyob nraum no xwb. yog koj tsis tau pw no, kuv muaj me
jis lus xav nrog koj tham."
xauv thiaj li tau sawv tsees los mus qheb kiag qhov rooj thiab hu tias, "los
tsev maj. los tsev es muaj lus dab tsi los mam li tham. niag ntuj los los nag li los
tsev!"
nws teb tias, "kuv tsis los. kuv nyob nraum no xwb tau lawm." xauv ntsia
nws ua li cas yog ib tug txij neej, tab sis xauv tsis tau pom thiab paub nws dua li.
xauv
tau hais ntxiv tias, "los maj! los tsev es muaj lus dab tsi los wb mam li tham, thiab
nws zoo nkaus li kuv kuj tsis tau paub koj dua thiab."
nws teb tias, "kuv tsis los. koj yeej tsis tau paub kuv dua li. kuv npe hu ua
zuam no. qhov kuv tuaj ntsib koj no mas kuv xav kom koj pab kuv."
xauv nug tias, "yuav pab tus dab tsi?"
zuam teb tias, "lawv tau liam tias kuv tham lawv poj niam no es tag kis
lawv yuav tuaj muab kuv khi, thiab muab kuv tua. kuv xav kom koj pab kuv."
thaum ntawd xauv kuj tsis paub nws thiab kuj ho xav tsis txog tias yuav pab li cas
thiaj li yuav pab tau nws. xauv kuj cia li tau lees tias pab los pab. zuam thiaj li tau
kim caug ntua sab nraud pe xauv ib pes.
xauv rov nug tias, "kuv yuav tuaj lawm qhov twg?"
zuam teb tias, "tag kis noj tshais tas koj taug lub kwm ha ntawm koj qab teb
no tuaj mus kom tshwm plaws rau nram lub hav loj los sab tim ub los mus tshwm,
ces koj nyob ntawd tos kuv."
xauv hais ntxiv tias, "tsam kuv tsis paub koj ne."
zuam teb tias, "kuv yog tus ntsuab. lawv yog tus liab."
xauv hais ntxiv tias, "ua li, tag kis kuv mam li tuaj."
zuam rov hais tias, "thov koj tuaj pab kuv tiag tiag li. ces wb sib tham li no
xwb. kuv rov qab mus lawm." xauv thiaj li kaw lub qhov rooj rau thiab rov qab los
mus pw haus yeeb dua.
hmo ntawd xauv xav ib hmos thiab pw tsis tsaug li. nws pw pw los dab ntub
tsis tuaj li. thaum nws hn ov noog quaj zom zaws ua tshuav tsis ntej lub ntuj yuav
kaj, nws thiaj li sawv los ua tshais noj. hmo ntawd ntuj yeej los nag ib hmos kaj
ntug plaws. thaum twb pom kev lawm los nws tseem los nws quj qees. nws muab
tshais noj tas thiab nag los hlob dua lawm. nws tos seb nag puas tu me ntsis, tab sis
nag pheej tsis tu li. nws xav tau tias, "ntuj los nag loj tas npaum li no kav liam tsis
txhob mus. kuj ho xav tau tias, kuv twb lees zuam lus tas lawm. kuv yuav tsum
tau mus. txawm hais tias kuv pab tsis tau nws los kuv yuav tsum tau mus nyob
ntawd kom nws pom kuv." yog lino, thaum twb tav tshais laus lawm, xauv thiaj li
muab daim thav yas los kauv thiab nqa nws ram phom kej thiab thiaj li tau mus
lawm.
nag los xauv npo thiab tus me nyuam dej nram xauv qab teb mas huam loj
kawg. nws tau mus ntev loo thiab thiaj li tau mus txog rau nram lub hav loj los sab
tid los mus tshuam. ntawm ob tug dej los sib tshuam kiag ntawd mas nws tiaj kiag
ib nyuag qhov luaj nkaus li ob lub qua tsev loj thiab nws teev kiag ua ib lub pas dej
tsis loj heev. ntawm qhov chaw tiaj no, nws tuaj ib cov muas txhov thiab tsib raus
tsob tsawb liab ncig lub pas dej ntawd. nyob kiag rau ntawm sab xis ua kiag ib lub
tsag av txij nkaus li duav thiab ntawm lub qaum tsag av no sawv ib tsob xyoob txaig
jhe yuav muaj li xya yim tus xyoob rau ntawd.
thaum xauv tau xam ib ncig tas nrho thiab nee kiag mus rau ntawm tsob
qhaum xyoob thiab xav zoj tau tias nws yuav nyob qhov no tos. nws txawm tau
mus txiav ob tug xyoob los mus teem thiab ntov kiag ib tug tsawb thiab txiav cov
blooj los mus vov ua kiag ib lub tsev pheeb suab nkaum nag rau ntawm tsob qaum
xyoob. nws txiav kiag tau ob tug nqaj xyoob los mus teem rau nws zaum.
nws tau nkaum nag nyob ntawd tos tos, thiab nws twb ntxim li yuav tav su ua
li cas tsis hnov ua suab sab qhov twg li. nws twb xav tau tias tsam zuam lam dag
nws. ib pliag xwb ua li cas nag los tsaus nti thiab nws thiaj li hnov nrov nroo ntws
tim lub hauv hav tus dej loj sab tid los. nws hnov tej tog khaub tog tsuag thiab cav
mas nrov nroo ntws raws dej nqes hav los thiab thaum ntawd tus dej mam huam ib
tug daj rhuv thiab loj tas lawm hov ntau tuaj. thaum xauv pom kiag tej tog khaub
thiab cav nrog dej tsaws npoos los tshwm plaws thiab nphau npog los mus rau hauv lub
pas dej ntawd. nws ua rau cov muas txhov ntawd qaug zom zaws thiab dej nyab
yees yuav luag txij ib nta cov tsawb ntawm lub ntug pas dej qhov chaw tiaj ntawd.
xauv ntsia dheev ped pom ob tug zaj sib ntswg pes lias raws dej nqes hav los. nkawv thiaj
li los mus poob nthav rau hauv lub pas dej thiab ploj kiag lawm. thaum rov qab
tshwm plaws tuaj, nws pom ob lub tob hau, ib lub ntsuab ib lub liab tuaj txoob nyas
tshwm siab li ib txhais npab rau saum nplaim dej thiab tshuab nrov ntxhe hav ntws.
xauv rau ntua phom rau tus liab caj pas thiab tib phom rau ua nws pom ntshav txaws
txua thiab ploj ntais rov qab dua hauv dej lawm. tus ntsuab thiaj li ploj loo lawv qab
lawm. nws pom ntshav tawm ua npuas dhawv nrog dej thiab tsis pom tus twg rov qab
tshwm ntxiv li lawm. xauv tau sawv tsees thiab rov qab los mus rau pem teb no
lawm.
sij hawm nws tau rov los txog rau pem teb no, nag thiaj li tau tu me ntsis; nws
thiaj li tau mus dob nplej ib chim mam li tsaus ntuj. nws dob dob nplej tsaus ntuj kiag
ntawm qhov muag; nws thiaj li los rau tom tsev teb no thiab los ua hmo noj.
thaum noj hmo tas thiab tav kiag li lub sij hawm qub nag hmo zuam tau tuaj ntsib
nws ntawd thiab thiaj li hnov rov qab hu kiag ntawm qhov rooj sab nraud tuaj tias,
"koj yawg, koj pw lawm los tsis tau?"
xauv teb tias, "kuv tsis tau. koj yog leej twg ni? los tsev maj!"
zuam teb tias, "kuv yog zuam, tus nag hmo tau tuaj ntsib koj."
xauv hu tias, "los tsev maj! los tsev es muaj lus dab tsi los mam li tham."
zuam hais tias, "kuv nyob nraum no xwb." xauv thiaj li sawv tsees mus
qheb kiag qhov rooj. thaum nws qheb plho qhov rooj ntawd, ua li cas pom zuam
thiab ib tug ntxhais sawv rau sab nraud. zuam hais tias, "ua koj tsaug ntau ntau, koj
tau tuaj pab kuv hnub no. kuv tsis muaj dab tsi rau koj. kuv muab kuv tus ntxhais
hlob no rau yuav ua koj poj niam." nws hais ntxiv tias, "tus npawg, kuv twb tsis tau
nug koj. koj npe hu ua li cas?"
xauv teb tias, "kuv npe hu ua xauv no. nws thiaj tau hais ntxiv tias, "kuv
yuav tsis yuav koj tus ntxhais. kuv muaj lus zoo siab tias kuv pab tau koj no xwb.
kuv yuav tsis yuav koj tus ntxhais ua kuv poj niam. koj los tsis txhob xav li cas"
zuam hais tias, "kuv ua koj tsaug ntau ntau. kuv yeej yuav tsis muaj ib yam
dab tsi yuav pauj ntau koj tej txiaj ntsim li. koj cia li yuav kuv tus ntxhais no xwb.
nws los yog ib tug ntxhais qhua; nws yuav tsis mus ib qho los yuav mus ib qho. koj
los kuj tsis tau muaj poj niam. koj yuav nws.
xauv teb tias, "kuv yuav tsis yuav."
zuam hais ntxiv tias, "kuv tsis cia nws yuav koj zaum no los lwm zaus nws
yeej yuav mus yuav lwm tus. koj cia li yuav nws xwb.
xauv teb tias, "tus npawg kuv yeej muaj lub siab dawb paug los mus pab koj.
kuv yuav tsis yuav koj tus ntxhais tiag tiag li."
tus ntxhais thiaj li teb ntua tias, "yog tsis muaj koj ces kuv txiv yeej raug
lawv khi tau thiab tua tau lawm. koj yuav tsum tau yuav raws li kuv txiv hais."
xauv thiaj li xav thiab teb tias, "yog koj yeej muaj lub siab dawb paug muab
koj tus ntxhais rau kuv yuav no los, yuav los sis yuav."
leej txiv thiaj hais ntxiv tias, "mi vauv nawd, kuv tus ntxhais no yuav koj
lawm mas nws yuav los nrog koj nyob tsis tau hauv koj lub tsev tam sim no. cia
nws nyob koj tej qab vag tsib taug xwb. nws yuav noj tsis tau roj thiab ntsev; nws yuav
tsum noj tej zaub mov tsuag tsuag xwb, thiab koj yuav tsum nrog tsis tau nws ua
txij ua nkawm. koj yuav tsum tau tos peb xyoos tom ntej no ntxiv. yog hais tias koj
tsis mloog thiab tsis uas raws li kuv tau hais, nws yuav khiav rov qab los nrog kuv
nyob. koj yeej meem hlub nws raws li koj yuav hlub tau thawj peb xyoos no. neb
suav ntsoov thaum txwm nkaus peb xyoos thiab kaum peb hnub zaj lawm no ces neb
ob tug mi nyuam rov qab tuaj rau ntawm neb daim teb no es koj niam wb yuav tuaj
jib neb." leej txiv hais ntxiv tias, "vauv, thaum koj mus txog pem tsev lawm no ces
koj txuas ntawm koj ib tog kaum tsev rau maiv ciab nyob."
xauv teb tias, "kuv mam li ua li koj ua txiv hais."
leej txiv hais tias, "maiv ciab koj yeej meem hlub vauv kom tas li koj lub
siab. yog hais tias neb tsis muaj tej yam dab tsi no los koj niam wb mam li nqa tuaj
rau neb. kuv mus lawm." leej txiv thiaj tau mus lawm.
xauv nyob sab hauv tsev no thiab nws poj niam nyob sab nraud nkawv thiaj li
sib tham thiab nws poj niam thiaj li tau qhia nws lub npe rau xauv tias nws lub npe hu
ua maiv ciab no. nkawv tham ib me ntsis thiab xauv thiaj hais rau nws poj niam tias,
"nag hmo txiv tau tuaj thov kuv tas ntawd, kuv pw ib hmos tsis tuaj ib tug dab
ntub li. kuv nkees lawm ces wb mus pw tsaug zog." thiab nws hais ntxiv tias, tsam
koj pw ntawm kaum tsev ko nag tshia tshia los ntub koj. kuv muab kuv daim thav
yas no rau koj kauv." nws thiaj li tau muab daim thav yas rau nws poj niam thiab
gawv thiaj li nyias mus pw nyias lawm.
tag kis kaj ntug xauv tau sawv los ua tshais. nws thiaj li nco ntsoov qee ib qho
zaub rau nws poj niam tso mam li rau roj thiab ntsev rau cov zaub. thaum tshais siav
lawm thiab nws tau nqa mus rau rau nkawv noj sab nraum zoov. thaum noj tshais
ntawd, xauv mam li pom nws poj niam tseeb. nws mam li tau ua twb zoo saib.
nws poj niam mas zoo nkauj kawg nkaus. nws hlob laus li ntawd, nws yeej tsis tau
pom dua ib ntxhais yuav zoo nkauj npaum nkaus li maiv ciab li. ib tug cev yiag ntxiag,
lub me ntsej muag dawb paug mos nyoos los mus phim rau nws cov plaub hau dub
nciab npws loo dhau plaws xub pwg dua hauv lawm, thaum hais lus tseem hais luag
ntxhi thiab tseem muaj kab lia rau ntawm ob sab plhu thiab mas xauv yeej ntsia tsis
paub dhuav li. nws xav zoj tau tias, "zoo nkauj tas npaum li no. kuv yuav ua li cas
tos tau peb xyoos tom ntej ntxiv." thaum noj tshais tas, nws poj niam thiaj tau mus
muab cov tais diav thiab lauj kaub ntxuav. xauv hais rau nws poj niam tias, "maiv
ciab cia kuv mam ntxuav."
maiv ciab teb tias, "xauv, kuv mam li ntxuav. koj twb ua tshais rau wb noj
lawm es cia kuv ntxuav."
xauv hais tias, "qhov kuv hais tias cia kuv ntxuav no mas vim yog kuv
nyiam koj thiab hlub koj. kuv tsis xav kom kuv tus poj niam khwv khwv."
maiv ciab teb tias, "kuv los xav tau ib yam nkaus li qhov koj tau hais ko. kuv
thiaj li yuav ntxuav. yog li no, koj los wb ob leeg sib pab ntxuav. koj hliv dej rau
kuv ntxuav. wb twb yog niam txiv lawm ces wb yuav tsum tau sib pab." thaum
gawv ntxuav tas lawm, nkawv thiaj li tau mus dob nplej. nkawv tau dob nplej ib hnub
ntxiv thiab nkawv thiaj li tau dob tas.
los txog ntua tsev thiab xauv coj nyab los qhia rau nws niam thiab cov kwv
tij tas. nws thiaj li tau mus txiav xyoob thiab ntoo los mus txuas ib qho ntawm nws
lub tog tsev ua nws poj niam qhov chaw nyob. thaum hmo ntuj ces cia leej niam
mus nrog tus nyab pw ua nws luag.
thaum nws twb yuav txog lub caij tau teev ntawd lawm, nws tshuav li peb
lub hlis lawm xwb. hmo ntawd xauv xav tau tias twb yuav txog peb xyoos, ces yog li
no, nws yuav mus nrog nws poj niam pw. thaum mus rau saum txaj lawm, nws
poj niam hais rau nws tias, "koj yeej yog kuv tus txiv lawm. koj yuav pw los yeej
tau kawg nkaus li, tab sis wb tsuas pw li ob viv ncaus xwb. vim rau qhov hais tias
nws tseem tshuav peb lub hlis ntxiv thiab thiaj li txwm peb xyoos."
xauv teb tias, "tsis tau."
nws poj niam hais ntxiv tias, "yog koj tsis ntseeg kuv, kuv muab rau koj saib
los tau." maiv ciab thiaj li tsa kiag nws sab ncaj npab thiab thws kiag rau xauv saib.
nws hais ntxiv tias, "ntawm kuv sab qhov tsos no tseem tshuav ob daig nplai thiab
sab tom no tseem tshuav ib daig. ib lub hlis twg tsuas poob ib daig xwb. koj yuav
tsum mloog kuv hais thiab ua siab ntev." thaum xauv tau pom li no lawm, nws
kuj tau cia li ua raws li poj niam tau hais.
thaum txog ntua peb xyoos txwm nkaus ntawd, maiv ciab thiaj tau hais rau
xauv tias, "hnub no yog hnub kuv yuav nkag tau los rau hauv koj lub tsev thiab
yuav nrog taus koj noj koj tej khoom noj khoom haus. koj puas zoo siab, xauv?
nws zoo kuv lub siab kawg. kuv xav nyob rau lub ntiaj teb no yuav tsis muaj ib
yam dab tsi yuav rau kuv zoo siab tshaj qhov no li lawm. xauv, koj yog ib tug neeg
siab zoo tshaj thiab siab ntev tshaj plaws. kuv zoo siab rau koj kawg. kuv tsis paub
yog kuv muaj hmoo npaum li cas kuv thiaj li tau ib tug txiv siab zoo npaum li ko.
xauv, koj puas yuav hlub koj kom tas kuv sim neej no?"
xauv teb tias, "maiv ciab, kuv yeej ib tswm zoo siab thiab hlub koj txij ntua
hnub koj tau lees tias koj yog kuv tus poj niam los txog rau niaj hnub no. kuv xav
hnub no kuv tseem yuav zoo siab tshaj yav tas los lawm. kuv xav ntshe nyob rau lub
qab ntuj no yuav tsis muaj ib yam dab tsi yuav los mus pauv tau kuv txoj kev zoo
siab thiab kev hlub kuv muab rau koj." xauv hais ntxiv tias, "maiv ciab, ib txij li
koj tau yog kuv tus poj niam lawm, nws zoo nkaus li kuv nyob txawm rau ib lub
ntiaj teb tshiab. ib lub ntiaj teb uas tsuas nyob zoo siab khuav thiab kaj siab lug. txhij
hnub ntawd los mus, kuv yeej muab kuv txoj sia khi rau tus neeg kuv hlub. yog
hais tias tsis muaj koj hnub twg ces yuav tsis muaj kuv hnub ntawd."
nws poj niam thiaj li hais tias, "wb mus lawm hauv tsev thiab ua mov
thiab zaub tos niam tsam chim no twb yuav tsaus ntuj thiab tsam nws los yuav
txog." nkawv ob niam txiv thiaj li mus dua hauv tsev lawm.
gawv suav ntsoov txij ntua li maiv ciab nkag los tau rau hauv xauv lub tsev
tau kaum ob hnub txwm nkaus. tag kis yog kaum peb hnub zaj, yog li no, nkawv ob
niam txiv thiaj li npaj yuav rov qab mus lawm nram daim qub teb npleg thiab ntsib nkawv
niam thiab txiv. hnub kaum peb hnub zaj sawv ntxov, nkawv thiaj li tau mus rau
nram daim qub teb. nkawv mus txog rau ntawm xauv lub qub tsev teb thiab nyob
ntawd tos. nkawv tos twb tav su dua thiab ua li cas tsis pom nkawv niam thiab txiv
tuaj li. twb yuav luag tsaus ntuj los kuj tsis pom tuaj. yog li no, maiv ciab thiaj tau
hais rau xauv tias, "xauv twb tsaus ntuj lawm thiab tsis pom kuv niam nkawv tuaj
ces wb mus tsev. tej zaum ntshe nkawv tsis nco qab lawm. yog hais tias tuaj no los tag
kis wb mam li rov qab tuaj tos dua."
xauv teb tias, "lub caij no yog caij ntuj nag thiab tam sim no pheej tseem los
nag sawv suav thiab ces yog wb mus tsev los yuavtsis pom kev thiab wb yuav ntub
tas. wb mus sau taws los rauv nte tsam no no koj, thiab wb lam nkaum ntawm lub
qub tsev no hmo no." xauv yeej paub tau tias niam thiab txiv yeej yuav tuaj xwb,
tab sis nws tsis tau txog lub sij hawm nkawv yuav tuaj xwb. y og li no, nkawv thiaj li
tau mus sau taws los rauv tau ib lub qhov cub cig lam lug rau nkawv nte. thaum twb
tsaus ntuj kiag lawm, ntuj rov qab los nag xauv npo. nkawv nyob nyob ze li lub sij
hawm peb xyoos tas los uas thaum xauv yawm txiv tuaj thov xauv thawj hmo
thiab coj xauv poj niam tuaj rau xauv yuav hmo tom qab ntawd, thiab uas li cas
thiaj li hnov lub suab qub hu sab nraud tuaj tias, "vauv thiab maiv ciab neb twb
tuaj lawm los." xauv thiab nws poj niam thiaj li sawv tsees.
xauv teb tias, "wb tuaj lawm. puas yog koj os, txiv?"
leej txiv teb ntua tias, "y og koj niam wb." nkawv thiaj li mus qheb plho qhov
rooj thiab pom nkawv niam thiab txiv sawv ob tug ntub nag ntsuav rau sab nraud.
maiv ciav khiav loo mus khawm lias nws txiv thiab niam, thiab nws quaj kua muag
poob dawb vog. nws hais tias, "kuv niam kuv nco kuv txiv nej luaj li. ua li cas nej
tsis tuaj xyuas kuv li?"
leej niam teb tias, "mi ntxhais, peb nco koj kawg tab sis yog peb tuaj tsis tau
xwb, es peb thiaj li tsis tuaj xwb. nws vauv puas hlub nws naj."
maiv ciab teb tias, "kuv niam, xyov kuv txoj hmoo yog hmoov dab tsi, kuv
thiaj li tau kuv vauv. nws hlub kuv tshaj qhov kuv yuav hais tau qhia rau kuv
txiv neb."
leej niam hais tias, "kuv mi ntxhais yeej yog ib tug ntxhais muaj muaj hmoo
thiab siab zoo zoo es thiaj li tau ib tug txiv siab zoo os mog."
maiv ciab nug tias, "neb tsis coj kuv cov niam hluas thiab cov nus tuaj los."
leej niam teb tias, "wb coj hu si, lawv nyob tod. ib me pliag no lawv mam li
los ntsib neb."
leej txiv hais tias, "vauv thiab maiv ciab, hnub no neb tsheej niam txiv
lawm. koj niam wb nrog neb zoo siab kawg. neb sib sib hlub mus nawd." leej txiv
thiaj li tau tig mus hais rau xauv tias, "vauv, ntshe kuv sim zaj no kuv yuav tsis pom
thiab ntsib ib tug neeg los sis puas zaj siab yuav zoo li koj li lawm. kuv zoo siab tshaj
plaws. nws yuav tsis muaj ib yam dab tsi yuav los pauv tau. kuv thov koj yeej
meem hlub kuv tus ntxhais mus kom tas tiam no." nws ho tig mus rau tus ntxhais
thiab hais tias, "mi maiv ciab, koj yuav tsum hlub tus vauv no kom tas koj txoj kev
hlub koj yuav muab tau los mus pub rau nws."
maiv ciab teb tias, "kuv txiv thiab niam, txij hnub kuv txiv tau coj kuv tuaj
rau xauv yuav, thiab kuv tau lees ua nws tus poj niam, kuv yeej tau muab kuv txoj
sia khi rau nws lawm. kuv txoj sia yeej nrhau cag tas rau ntawm nws lawn. nyob
rau tiam no, yog hais tias tsis muaj nws hnub twg yuav tsis muaj kuv hnub ntawd."
xauv thiaj tau hais ntxiv tias, "kuv txiv, kuv zoo siab kawg nkaus uas kuv tau
yuav maiv ciab los ua kuv tus poj niam. kuv xav nyob rau lub ntiaj teb no ntshe
yuav tsis muaj ib yam dab tsi yuav los cuam tshuam tau maiv ciab wb txoj kev sib
hlub. kuv txiv, kuv zoo siab kawg nkaus tias hnub no kuv nrog luag muaj txiv hu."
thaum xauv tau hais los lus no poob nthav, nws quaj kiag.
leej txiv thiaj li hais tias, "tsis txhob quaj. kuv yeej paub txoj kev ua ntsuag
yeej txom nyem zoo li cas?"
xauv hais ntxiv tias, " thiab kuv hais rau neb paub tias txij ntua li hnub kuv
tau lees tias kuv yog maiv ciab tus txiv, kuv yeej muab kuv txoj sia cog cia rau
ntawm nws tas lawm. y og hais tias nyob rau lub ntiaj teb no tsis muaj maiv ciab
hnub twg ces yuav tsis muaj kuv hnub ntawd."
leej txiv hais tias, "ob tug mi nyuam, wb ob tug laus xav hnov neb cov lus no
kawft Â·gaus. hmo no yog hmo wb xav tuaj hnov neb cov lus no xwb. wb zoo siab
kawg nkaus tau hnov neb cov lus no." leej txiv hais ntxiv tias, "koj niam wb tsis
muaj dab tsi yuav nqa tuaj rau neb. wb nqa tau lub pob zeb ntsuab no thiab cov twj
taig no tuaj rau neb coj mus pab thiab txhawb neb lub neej. seb neb cov niam hluas
thiab dab laug muaj lus dab tsi yuav hais rau neb thiab ho nqa tau dab tsi tuaj rau
neb no los, lawv mam li los ntsib neb.'' thaum leej txiv tau hais tas, cov niam hluas
thiab dab laug thiaj li tau nqa ib leeg ib qho khoom los tso cuag li cas rau ntawm
gawv sub ntiag. nws pom kev tsis zoo ces nkawv twb pom tsis tseeb xyov yog tus dab
tsi li.
thaum cov niam hluas thiab cov dab laug tau los zeem lawv txiv laus thiab yawm
yij tas, lawv thiaj li nyob rau ntawd sib tham ib hmos kaj ntuj plaws. thaum
nws twb yuav kaj ntug uas ntej tej nas noog sawv los mus hu tos lub ntuj tshiab
yuav tawm tuaj. leej txiv thiaj li hais rau nkawv tias, "txog sij hawm lawm, peb
yuav rov qab mus tsev. maiv ciab peb mus no ces koj tsis txhob quaj kiag li es neb
lub neej thiaj li tsis tsaus ntuj od." yog li no, lawv thiaj li sawv zom zaws yuav
mus.
maiv ciab nug tias, "kuv niam thiab txiv, yuav yog li thaum twg nej mam li
rov qab tuaj xyuas wb dua?"
leej txiv teb tias, "wb yuav tuaj thiab tab sis mas ntshe nws yuav ntev. kaum
peb xyoos zaj mas wb thiaj li yuav tuaj tau. thaum twg yuav txog no ces, wb mam li
tso xov tuaj rau neb paub ua ntej li ob peb hnub ntawd." nws hais ntxiv tias, "neb
nyob sib sib hlub es koj niam peb mus lawm od."
xauv teb tias, "mam mus nej: txiv, niam, cov dab laug, thiab cov niam hluas
nej sawv daws huv si."
maiv ciab hais tias, "kuv niam thiab txiv mam mus zoo nej sawv daws."
lawv thiaj li tau mus lawm. nkawv nyob kaj ntug thiab nag tu lawm nkawv thiaj li
nqa cov khoom ntawd los rau pem nkawv tsev.
ib txij li xauv thiab nws poj niam nkawv nqa tau nkawv niam thiab cov khoom
no los mus rau hauv nkawv lub tsev lawm. nkawv ua dab tsi los tau dab tsi. nkawv
khwv nyiaj los tau nyiaj. tsis tas li ntawd nkawv yeej tsis muaj mob muaj nkees. yog li
no, xauv lauj thiab maiv ciab nkawv kuj tau ua ib lub neej muaj tub muaj kiv puv
vaj puv tsev, nyob kaj siab lug tsis nco txob txawj txog ib yam dab tsi, muaj meej
mom thiab koob meej nto moo lug, thiab nyob laus nkoos txog ntua thaum nkawv yeej
mus tsis taus qhov twg li lawm thiab nkawv tej xeeb leej xeeb ntxwv nyob huaj vam
ntws. ntxiv mus ntawd, tsis hais tus hlob tus yau, thiab tus laus tus hluas, tas sawv
daws yeej pom, paub thiab hnov nkawv ob niam txiv no lub meem mom thiab lub
koob ncho thoob nyob rau ib teb chaws ntawd.