mob dab tsov
nyob rau yav ntuj thaum ub uas dab tso tseem hlob hlob mas yog hais
tias muaj neeg mob hnyav nws muaj ntau zaus yeej yuav tsum pom tej yam
txawv txav los mus ua los nyob rau ntawm lub tsev tus neeg mob ntawd.
nyob rau lub zos naj cas, xeev moos loob teb chaws nplog yuav yog li
tham tsam xyoo 1959 ntawd muaj ib tug hluas hmoob tsab npe hu ua ntsuab vaj,
nws niam thiab txiv npe hu ua npuag xub tsab tau mus yuav tau ib tug poj niam
los. nws tus poj niam caj ces yog cov neej tsa hmoob lauj uas nyob tsis deb
tsis ze ntawm lawv nyob ntawd thiab. lawv ob pawg neeg no twb yog neej yog
tsav los lawm. raws li neeg teb chaws tau hais ntawm lawv pawg hmoob lauj
no mas yeej paub tias tuag mus ua tsov. lawv hais tau muaj li no, vim rau
qhov hais tias nyob rau hauv lawv tsev neeg no yav tas los tsis ntev ntawd
muaj ib tug yawg nws tau tuag lawm thiab tseg tau nws poj niam tub se nyob
rau tom qab. yog hais tias nws poj niam hu txog nws thaum twg mas ib chim
los sis puas ib tsam xwb yeej muaj leej twg nqa tau tsheej ceg nqaij kauv, npua
teb los sis puas lwm yam tsiaj los rau nram tej tsev teb li . tsis tas li ntawd, tus
poj ntsuam no yog hais tias leej twg mus tham nws mas yeej hnov tsov los quaj
los sis puas los mus hem ntag.
thaum lawv mus yuav tau ntsuab vaj poj niam los tau li ib xyoos ntau
uas nyuam qhuav yug tau ib tug mi nyuam tub. nkawv niam tais tau tso lub
ntiaj teb no tseg lawm; nkawv yawm txiv twb tuag tau ntev lawm. nws tau ib
ntus tom qab no uas yog lub caij ntuj nag yuav luag dua uas tej pob kws taj
siav tas ntawd; ntsuab vaj poj niam tau pib mob. lub caij ntawd nyob rau pem
toj roob siab tsis muaj kws kho mob thiab dej tshuaj. tsuas yog muab tshuaj
juab thiab ua neeb ua yaig xwb rau xwb yog hais tias thaum tau muaj ib tug
neeg mob lawm. niam ntsuab vaj tau mob qaug txaj li ob peb hnub noj tsis taus
ib lub mov haus tsis tau ib lub dej tab sis mas nws pheej ua zoo nkaus li tug
neeg muaj muaj zog thiab pheej yuav sawv khiav.
thaum pib ntawd cov txiv neej kuj muab nws txhom thiab tuav nws
pw, ua mus ua tuaj lawv thiaj li mus muab tau ib txog saw hlau los mus khi
nws. nws pheej cem lawv tias, "nej tsis txhob tuav tuav kuv es kuv yuav
nrog kuv niam lawv mus." nws tau mob lawm tau ntau hnub. nws qhov
muag paug paj tshau tas, thiab lawv hu nws los nws yeej tsis teb lawv li tab sis
muaj tej chim nws pheej seev thiab hais tias, "lawv e kho siab ua luaj li es,
nej tuaj lawm pem roob es peb mus hais kwv txhiaj ped os."
juab vaj niam thiaj teb ntua tias, "es nej mus hais kwv txhiaj no nej
hais li cas naj ! "
nws teb tias, "peb mus hais kwv txhiaj ces peb hais tias mlaug, mlaug
no ntag." hais tag nrho li no xwb nws cia li rov qab hloom hlias lawm. muaj
ib hnub lawv twb muab nws los mus pw rau ntawm daim qab txiag ntawm lub
qab qhov cub. lawv muab tau ob rab ciaj los mus hlawv rau hauv lub qhov
cub. nyob nyob ces nws thiaj li hais tias, "kuv niam os koj tsis khiav tsam
lawv nkaug raug koj naj." muaj ib tug tub hluas siab tawv tsawv thiaj li nkaus
hlo rab ciaj hauv lub qhob cub los thiab tib nkaug rau ntawm niam ntsuab vaj sab
tob hau mus rau nram sab phab ntsa ua nws phab ntsa vuas tawg nrees. nws thiaj
rov loo hais tias, "kuv niam os, kuv hais kom koj khiav, koj pheej tsis khiaj
seb lawv nkaug teg koj pim tiag los pod."
muaj ib hnub nws pheej tsis xeev rov los li lawm, yog li no, lawv thiaj
kom niam pog tuaj muab ntaus cem. niam pog muab ntaus cem, ntaus cem tias,
"koj ris kuv ib teg nyiaj, koj tseem tsis rov qab los ua kuv noj mas yeej yuav
muab koj ntaus kom koj tuag mus ntag." nws muab ntaus ntaus thiab cem cem
ib me chim tus nyab thiaj li quaj thiab xeev rov qab los. thaum xeev los lawm,
lawv nug nws tias ua li cas nws pheej tsis xeev rov los li. nws thiaj li teb iawv
tias, "twb yog nws nrog nws niam lawv mus yov noj lawm."
thaum nws tau hais qhia lawv li no lawm, lawm thiaj npaj yuav ua ib thaj neeb
ua rog.
yog li no, tau muaj ob peb hnub tom qab no, lawv thiaj li ua ib thaj
neeb ua rog no. sij hawm lawv ua thaj neeg tuaj txog ntua hauv tsev thiab
lawv muab plawm txiv duaj plawm tej kaum vaj kaum tsev thiab tua phom
hmoob pig pig poog poog rau nraum zoov thiab hauv tsev ua rau lub tsev
ncho tshuaj phom cuag li cas. thaum lawv tua tag nrho ob phom rau hauv
qab txag, ua li cas pom tawm plawv tib tug txiaj zees luaj nkaus li tib tug txiv
dev loj khiav kiag los mus dua ntais nram lub qhov rooj tag lawm thiab khiav
tawm plaws dua ntais nraum zoov lawm. cov dev hauv zos muab caum tom
dua ntais dua nram qab zog, kev yuav mus ua teb npleg lawm.
thaum tau pom muaj li no, lawv kuj xav tau tias cuag rog no yuav
tsum yeej xwb. tab sis cov dab neej tsa no heev tshaj qhov lawv xav tau. hnub
ntawd thaum tsaus ntuj txog ib tag hmo dua hnov dev tom heev heev. dev
tom ib tsaug mus rau tod, ho rov tom ib tsaug mus rau tod thiab ho tom tsim
qhees mus rau nram ncauj kev yuav mus ua teb mov noj. dev tom li no ib
hmos kaj ntug plaws. cov dev tom hmo no twb tsis yog tom li tom hluas
nraug. yog li no, lawv cov tuaj zov mob hmo ntawd lawv kuj ntshai kawg nkaus.
tag kis lawv tawm mus xyuas rau nram txoj hauv kev nrad seb puas pom
muaj tus dab tsi. nws kuj tsis pom ib tug hneev dab tsi li thiab. thaum lawv
rov qab los txog rau ntawm ntsuab vaj kwj tse ua cas pom hneev tsov cuag li cas.
lawv pom li no, lawv kuj poob siab tias niam ntsuab vaj kawg yuav tsis nrog
lawv nyob.
tau ib hnub tseem tom qab no thaum yuav luag kaj ntug ces niam ntsuab
vaj thiaj tsis xeev rov los li lawm. thaum nws txoj pa yuav tuaj tsis nto
ntawd, lawv cov tau zov nws ntawd hnov dev tom ib tsaug kiag ntawm lawv
lub qab tsib taug dua ntais dua pug nram ncauj ke yuav mus lawm nram teb
bleg. thaum no nws twb pib nws txoj kev tsaug zog mus tas ib sim.
lawv yeej paub zoo tias tus niam ntsuab vaj tsab no yeej yog nws niam
thiab txiv rov qab los tos nws xwb xwb li. txij ntua li nws tau tas sim neej
lawm, lawv mus txog rau tom lawv tej teb los yeej tsis lam pom hneev tsov
los nyob rau ntawm lawv tej tsev teb li yav tas los lawm uas nws tseem tsis tau
tuag ntawd.