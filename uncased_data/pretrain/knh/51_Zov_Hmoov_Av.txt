zos hmoov av
lub zos hmoov av (fresno) no nyob rau hauv ib lub tiaj nrag thiab
nyob rau ntawm nraub nruab lub xeev kaslisfosnias. xyoo 1994 nyob rau lub
zos no niam txiv pej xeem muaj txog li 402,000 leej neeg. nws kuj tau muaj
ntau haiv neeg tau los mus nyob rau hauv lub zos no: asinesliskas dawb thiab
dub, mev, hmoob, thiab lwm yam.
cov huab cua nyob rau hauv lub zos no muaj li no. thaum lub caij ntuj
no, nws kuj tsis no heev, tab sis mas yog thaum lub caij ntuj sov, nws kuj sov
kawg nkaus. muaj qee hnub kuj sov txog 100 mus rau ib 105 degree tej. lub caij
ntuj sov mas yeej kawg yuav tau tso cua txias tas hnub tas hmo.
lub zos no kev ua hauj lwm thiab ua zog mas tsis muaj ntau, hos yog
kev ua zog nyob rau tom tej teb mas loj kawg nkaus. lub tiaj nrag hauv no "yog
lub plawv nroog ua liaj ua teb nyob hauv qab ntuj no". thaum peb cov
hmoob hnov thiab paub li no lawm, lawv thiaj li tuaj mus xyuas lub zos
hmoov av no thiab lub tiaj nrag no. yog li no, xyoo 1980 yuav tas mus cob
rau xyoo 1981 ntawd peb cov hmoob thiaj li pib los mus txeem nyob rau hauv
lub zos hmoov av thiab lub tiaj nrag no. lawv lub hom phiaj tsiv los mus
nyob hauv no ces yog yuav los mus ua liaj ua teb.
lub yim hli ntuj tim 18, 1981, peb tau tsiv nram lub zos huntington
beach, california uas nyob nram kaslisfosnias qab teb los mus nyob rau hauv
lub zos hmoov av no. lub sij hawm peb tau los txog ntawd, cov kwv tij neej
tsa hmoob twb los nyob hauv no muaj txog li peb plaub caug yim lawm.
thaum lub caij ntuj sov peb tau los txog ntawd, peb kuj tseem tau mus ua
mev thiab asmesliskas zog de txiv hmab qab zib (grapes) thiab lwm yam, xws
li, ua paj thiab khaws qej thiab dos tej no.
thawj lub tsiab peb caug peb tau los mus noj rau hauv no, peb tseem
muab huav noj ua ntej. peb tau muab los mus noj rau thaum sij hawm so
thanksgiving. lub peb caug no muab los mus noj rau hauv lub roeding park.
sij hawm peb hnub dhia qaib ntawd neeg kuj tuaj li ob peb puas leej neeg. cov
hluas nkauj ces muaj li kawm tawm leej xwb. noj tsiab xyoo no, peb twb tsis
muaj ncaws thiab ntaus pob li.
tas li xyoo 1981, lub xyoo 1982 tuaj lub zos hmoov av lub hmoo kuj
ncha mus thoob hmoob thoj nam tuaj nyob rau daim av asmesliskas. lub
xyoo 1982 nkaus xwb, pej xeem huab hwm hmoob nyob lub zos no nee li ib
txhiab ntsawm leej mus rau li ob txhiab tawm leej. lub xyoo 1982 no hmoob
nyob rau lub nroog hmoov av no kuj muaj txog plaub pab tub ncaws pob.
thiab ncig mus txog tom tej teb kuj pom hmoob tuaj ua qhov puas nyuag teb
rau ntawm tej. lub sij hawm ntawd, hmoob tsuas co nk lws, dib iab, txiv
lws suav, thiab taum mog. kuj muaj tus puav kuj cog lwm yam khoom tab sis
cov ntawd yog cov tsawg. cov neeg ua teb no kuj muaj tus puav ua txog li
plaub thiab tsib laij (acres) teb. cov coob ces tsuas yog ib thiab ob laij xwb.
cov ua tsawg yog cov coob vim rau qhov hais tias lawv kuj tseem thov tau
nyiaj tim tsev pab nyiaj rau neeg tsis muaj qav num ua.
xyoo 1983, hmoob los lwm qhov chaw los mus nyob rau hauv no mas
coob kawg thiab tseem ntxiv rau cov tuaj tim yeej thom nam thaib teb
tuaj. lub xyoo no pej xeem hmoob muaj txog li xya yim txhiab leej. lub sij
hawm no mus txog qhov twg los pom hmoob lawm. hauv cov tsev kawm
ntawv txij li qib kaum ob los mus yav hauv no muaj hmoob mus kawm
yuav luag txhua. lub tsev kawm ntawv yosemite junior high muaj txog
li rau xya caum leej hmoob kawm thiab lub tsev kawm ntawv fresno high
muaj txog li peb caug tawm leej hmoob kawm.
kev noj tsiab rau lub xyoo 1983 no mas neeg yeej coob kawg tuaj ncaws
thiab ntaus pob. muaj ncaws thiab ntaus pob txog li peb plaub hnub. tub ncaws
pob thiab tej tub tej ntxhais tuaj kev deb tuaj xws lwm lub nroog los lwm lub
xeev kuj tuaj koom rau lub tsiab peb caug hauv no huv tib si.
xyoo 1983 dua xyoo 1984 tawm tuaj hmoob tsiv los mus sib sau rau
hauv lub zos hmoov av no zoo yam nkaus li ib pab noog ya mus nrhiav ib tsob
txiv ntoo noj. thaum no lawm, lawv ib txhia kuj yuav npaj siab los mus ua liaj
ua teb. cov coob lawv los mus caum kwv caum tij thiab neej tsa thiab los mus
thov noj thov haus ntawm nom tswv asmesliskas. tsis tas li ntawd, kuj muaj
ib txhia los mus kawm ntaub kawm ntawv thiab kawm lus, vim lawv cov no
nyob rau lwm lub xeev thiab thaum lawv tuaj txog teb chaws no lawv yeej ua
zog tav li no. lub sij hawm no kev nrhiav vaj tse nyob rau hauv lub zos no
kuj yog nyuaj kawg nkaus.
lb txij xyoo 1984 los vaj pov, uas yog hmoob tus coj noj coj ua tau hais
tias hmoob lub plaws nyob teb chaws asmesliskas no ces yog hauv lub zos
hmoov av no lawm. yog li no, txij li xyoo ntawd los, hmoob lub tsiab peb
caug loj tshaj plaws thiaj muab noj nyob rau hauv no txhua txhia xyoo los
mus txog rau niaj lub xyoo no.
txij li hmoob tau los txeem nyob rau hauv lub zos hmoov av no tau
kaum xyoo txwm nkaus, hmoob zoo yam nkaus li cov noog txiv ntoo yuav dua
taw, ces yuav tau mus nrhiav dua lwm tsob nyob rau lwm thaj chaw. yog li
no, xyoo 1991 los mus rau lub sij hawm no, hmoob nyob rau hauv lub zos
hmoov av no thiab ntau lub zos nyob rau pem toj nram hav hauv xeev hauv
lub tiaj nrag no kuj tau tsiv coob heev mus rau asmesliskas teb sab hnub tuaj
thiab yav qaum teb rau cov xeev xws li: georgia, south and north carolina,
wisconsin, minisota and oregon. cov mus no feem coob yog cov hluas ua
lawv yuav mus nrhiav haum lwm thiab zog ua los yug lawv tsev neeg. kuj
muaj tus puav yog cov laus, cov laus lawv mus vim rau qhov lawv nyob
hauv no los lawv yuav thov tsis tau nyiaj los pab rau lawv lawm. tsis tas li
ntawd, kuj muaj yim puav neeg lawv tsiv tawm hauv no mus vim tias niaj
hnub no nyob hauv no cov peb ib co mi nyuam hnoob nyoog li kaum xyoo
mus rau kaum xya thiab kaum yim xyoo ntawd tau mus ua loj leeb coob dhau.
lawv cov no xav kom lawv tej tub ntxhais tsim txiaj. yog li no, lawv kawg
yuav tau coj khiav tawm hauv nod mus.
nyob rau lub zos hmoov av no, cov tub ntxhais hmoob pib mus ua loj
leeb rau xyoo 1985 los lawm. thaum pib ntawd mas nws muaj mus li no: mus
kawm ntawv ces raug lwm cov neeg xws li, mev, asmesliskas dawb thiab dub
cem, thab, thiab ntaus, ob tuaj mus tsis paub luag lus thiab kawm tsis tau
ntawv thiab nyuaj siab heev, peb tuaj thaum mus dhau hauv tsev kawm
ntawv tsis muaj neeg yuav los pab tau lawv ua lawv tej ntawv, thiab plaub
tuaj mus, txoj kev mus ua loj leeb no zoo li lawv muaj kev thaj yeeb dua li
thaum lawv nrog lawv niam lawv txiv nyob. thaum xub thawj cov neeg loj
leeb hmoob kuj tsis muaj teeb meem nrog rau cov tub ceev xwm nyob hauv
nroog no tab sis lawv kuj muaj teeb meem nrog rau lwm pab neeg ua loj leeb
ib yam li lawv.
laj mej pej xeem huab hwm sawv daws. cov teeb meem lawv tau tsim los
mus no, xws li thaum pib tsoo thiab nyiag tsheb tom qab no ces mus ua tub sab
poos vaj tse thiab poos neeg tom tej tog kev. muaj ntau zaus, lawv tsuas tsom
lawv haiv neeg ua xwb. muaj zaum puav kuj muaj tus puav niam txiv pej
xeem kuj raug cov neeg loj leeb no tua thiab ntaus tsuj tuag. cov neeg loj leeb
no ua tub sab heev kawg nkaus nruab hnub nrig thiab neeg nyob pawg lug
ntawm tej los lawv yeej chua moo, saw nyiaj thiab kub ntawm tes thiab caj dab
lawm li. tsis muaj leej twg yuav ua tau dab tsi rau lawv li. tu siab kawg nkaus,
sij hawm niaj hnub no cov teeb meem ntawm cov neeg loj leeb no mas txhov
quav niab rau cov tub ceev xwm thiab niam txiv laj mej pej xeem sawv daws.
los mus rau ntawm cov neeg ua liaj ua teb. txij li xyoo 1985 los cov ua
teb mas ua loj kawg nkaus li lawm. cov ua loj loj ntawd mas yog cov ua txiv pos
(strawberry). muaj tus puav ua txog kaum tawm laij mus rau nees nkaum laij
tej no. tsis tas li ntawd kuj tseem muaj cov ua mus nyiag ua rau luag lwm tus
lub npe. cov no lawv kuj tau zoo ua kawg los txog rau xyoo 1993. tuaj tau ib co
neeg tuaj xyuas kev ua teb ncaj ncees saib puas raws li txoj cai luag tau teev tseg
thiab cia. yog li no, lawv cov uas nyiag ua teb uas ntiav neeg tsis muaj ntaub
ntawv thiab daim teb mus ua ntawv tsis muaj pov thawj (insurance) rau,
thaum lawv tuaj xyuas daim teb twg tsis ua raws li lawv txoj cai ces lawv muab
blua thiab tseem yuav raug mus hais nram tsev hais plaub. muaj li no lawm,
peb ib txhia hmoob ua teb rau luag lwm leej lwm tus lub npe thiaj li tau tso tseg
txoj kev ua teb loj thiab dav cia. lub xyoo 1993 tas mus nee rau 1994 no, cov
hmoob ua teb tshuav li ib nrab lawm xwb.
peb cov niam txiv hmoob tuaj mus ua teb nyob sab ntuj no muaj
tus puav tau tas sim neej lawm, vim yog tsis paub ntaub ntawv thiab siv tsis
txawj siv lawv tej tshuaj thiab chiv kom raws li txoj kev siv ntawd. mas yog li
no, kuj yog nyuaj rau sawv daws uas cov ua liaj ua teb kawg thiab. raws li lus
moo cua kuj muaj cov hmoob ua teb thiab raug tshuaj tua kab tom teb tau tas
sim neej lawm. niaj hnub no kuj tseem muaj cov tseem mob cov tshuaj no.
peb hmoob tau los mus nyob hauv lub zos hmoov av no tsis yog tau
los thov noj thov haus thiab ua liaj ua teb xwb. peb tau los nyob hauv no muaj
kaum plaub xyoos rau xyoo 1994 no. peb cov hmoob kuj muaj rab peev xwm
thiab laj lim plab plaw ua tau ntau yam los mus pab rau ntawm peb hmoob
sawv daws: xws li tsev kho tsheb, khw hmoob, tsev muag tshuaj, tsev ntxhua
khaub ncaws, thiab lwm yam. thaum muaj tej no tas lawm, peb cov niam txiv
hmoob, uas cov tsis paub lus asmesliskas yuav mus qhov twg, xws mus yos
khw thiab tsev kho mob los tsis nyuaj siab dab tsi heev lawm. muab xam los
txog peb cov neeg hmoob los nyob rau hauv no kuj muaj yam phem thiab
yam zoo los mus rau peb sawv daws. tab sis ntawm cov neeg tawg rog tuaj
nyob rau teb chaws no, peb cov hmoob kuj tseem yog ib pab uas poob rau qhov
qes tshaj los mus txog rau lub caij no. peb sawv daws sim ho rov som ntsuam
mus saib kaum xyoo tom ntej no peb lub neej hmoob nyob hauv lub zos
hmoov av no yuav txawv npaum li cas.