ncaim koj mus, thaib teb.
nws thaum lub hnub twb pib qaij nroos uas yog ib hnub tshav ntuj rig
thiab nws vaum tsawv li txhua txhias hnub nyob rau thaum lub caij no. kuv
thiab ob tug kwv yau peb tau mus zaum cuab cua nraum peb lub tsev sam
thiaj uas kuv txiv peb tau ua los mus nyob cuab cua thiab tham ua si. kuv
niam tau tuaj hais rau kuv tias, "tub, koj nqa ob lub thoob rov qab mus kwv
ib nras dej los cia tso tsam ib me pliag neeg coob coob lawm." kuv nkees rov qab
mus, thiab kuv tsis tau teb kuv niam. nws twb rov qab nkag los dua hauv tsev
lawm. peb tseem nyob ntawd ib pliag ntxiv. kuv tus muam yau thiaj li khiav
loo tuaj. kuv xav tau tias tej zaum kuv niam hais kom nws tuaj hais kuv mus
kwv dej xwb, tab sis kuv ntsia nws lub ntsej muag zoo nkaus li nws tau tej yam dab
tsi ua rau nws zoo siab heev. nws thiaj tsa ncauj hais tias, "peb tawm npe mus
asmesliskas." ib txij li peb xam tau phaj yuav tuaj mus asmesliskas tau ob lub
hlis ntau los lawm, kuv yeej paub ntsoov tias muaj ib hnub twg peb yeej yuav
tau tuaj mus asmesliskas tab sis tsis paub tias yuav yog thaum twg thiab hnub
twg. thaum hnov dheev lus no, kuv tsis tau nco qab sawv, tab sis ua li cas kuv
twb sawv tsees los txog ntua rau pem peb lub qhov rooj no lawm. kuv thiaj li
tau los mus nug kuv txiv hauv tsev no. kuv txiv twb yuav tau ob kislus nqaij
los tso rau saum peb lub rooj noj mov txawb rau ntawm tag. kuv thiaj li nug
kuv txiv tias "hnub twg peb mam li mus?"
kuv txiv teb tias, "lub xya hli ntuj no hnub tim 18."
kuv thiaj hais ntxiv tias, "yog li no, ces tshuav kaum ob hnub lawm
xwb." thaum ntawd, kuv ntsia peb tseg neeg zoo nkaus li ib txhia zoo siab ib txhia
chis. kuv tsis hais ib lo lus rau leej twg, tab sis kuv xav tau twj ywm rau hauv
siab tias, "zaum ntshe yuav tau ncaim kwv tij phooj ywg thiab txoj kev lom zem
nyob rau hauv lub yeej thoj nam no."
thaum yuav tsaus ntuj uas kuv niam thiab ob tug muam, lawv hmo
siav. tus muam uas tau mus yuav txiv nyob rau tim khej ob thiab tus yawm
yij tau hnov tias peb npe tawm no, nkawv thiaj li tuaj xyuas peb thaum peb tseem
tab tom yuav noj hmo. pluas hmo hmo no nws kuj yog ib co zaub uas qab
kawg tab sis xyov kuv lub siab xav dua qhov twg lawm, kuv lam noj xwb yeej
mloog tsis tau hais tias yog ib pluag nqaij.
nws tsaus ntuj li ib me chim lawm, kuv thiaj li npaj yuav mus ntsib tus
uas kuv tau paub nws zoo tau ib lub caij nyoog dhau los lawm no. thaum kuv
tau mus txog thiab hais qhia rau nws tas, nws kuv tsis hais dab tsi. tab sis zoo
gaus li nws mluas mluas lawm. kuv ntsia nws kuj zoo nkaus li tu siab kawg, vim
rau qhov nws paub zoo tias nws niam thiab txiv lawv tsis txiav txim siab yuav
hla mus lwm teb chaws. nws tsuas hais ib lo lus rau kuv tias, "yog tau mus
lawm no, ho sau ntawv los nug kuv moo thiab."
kuv hais rau nws tias. "yog muaj ib hnub koj niam thiab txiv lawv
txiav txim siab xam phaj tuaj mus asmeslikas no ces tej zaum peb tseem yuav
rov qab sib ntsib thiab sib pom ntxiv, yog hais tias lawv yeej tsis kam tuaj li no
ces, tej zaum peb sib ncaim zaum no ces peb yuav tsis sib ntsib ntxiv li lawm.
nyob no lam nco txog kuv tus uas tau ncaim koj mus dua asmesliskas lawm
thiab no." kuv tau nrog nws nyob ntawd tham txog li kaum ib teev yuav txog
ib tag hmo kuv thiaj li los tsev lawm.
tshuav li lub lis tiam yuav txog hnub sawd kev tuaj mus ntawd, kuv
txiv thiaj li mus yuav tau lawv ib tug las npua raug xya pua nyiaj thaib los tua
thiab caw kwj tij neej tsa cov txheeb ze tuaj mus noj ib pluag mov ua ke tso
mam li sib ncaim. thaum noj pluas mov no tas, peb thiaj li tig rov qab los npaj
peb tej khoom uas yuav nqa tuaj, thiab mus yuav cov pib xab uas yuav ntim
peb cov khoom tuaj mus ntawd.
txog thaum tshuav li ob peb hnub txog hnub tuaj mus ntawd, cov
phooj ywg sawd daws peb kuj tau mus ua si ua ke rau qhov txhi chaws nyob
rau sab nraud thiab sab hauv lub zos thoj nam uas lawv pub rau sawd daws
mus. tsis tas li ntawd, los thaum tsaus ntuj lawm, sawd daws kuj tseem ua ke
mus yos hluas nkauj txog tsheej tag hmo mam li los mus pw. nws twb yog li
tshuav ib hnub tseem lawm xwb, kuv thiaj li mus nrog kuv tus phooj nkwg zoo
nyob ua si tim lawv tsev. hnub ntawd nws mus ua paj ntaub rau tom lawv sab
qhov rooj tag kuv thiaj li mus nrog nws nyob tod tham ua si. wb tau tham
ntau tsav ntau yam. tej chim wb kuj tau tham tej yam uas ua raug wb ob leeg
chis thiab tu siab, nws muaj tej chim wb kuj tham txog tej yam uas kuj ua rau
wb los zoo siab thiab luag. hnub ntawd, wb twb nyob ib hnub tab sis hmo
ntawd wb tseem nyob ib tag hmo dua thiab.
hmo kiag peb yuav tau sawv kev tuaj mus ntawd, cov kwv tij neej tsa
sawd daws tau tuaj nrog peb tsev neeg nyob ib hmos kaj ntug plaws. thaum
ntawd, tus quaj los muaj, tus yuav hais li cas los muaj, tej tus uas xav thov
yam puav k.hoom mus saib ua dab muag los muaj. thaum peb yuav tuaj no,
kuv pub tau ib txog saw nyiaj raug ob puas npaj nyiaj thaib rau kuv tus phooj
ywg zoo ntawd. kuv tau pub rau nws vim rau qhov kuv xav tau tias los ua ib
sim phooj ywg xwb thiab zaum no yuav tau sib ncaim mus. kuv paub zoo tias
tsis yog av luaj quas yog lub teb lub chaw quas xwb tab sis wb yeej yuav tsis rov
qab los sib ntsib dua li lawm. txawm hais ti.as yuav rov sib ntsib dua los nyias yuav
laus nyias lawm. yog li no, kuv thiaj li muab kuv txoj saw nyiaj pub rau nws
saib ua dab muag.
tag kis ntawd thaum yuav luag txog yim teev sawv ntxov, tsheb npav
quaj qog qees tuaj tswm plaws rau tim kev tshuam thiab thiaj li los mus nres
rau sab hauv zos no. sij hawm peb lub tsheb npav no nrov tshwm plaws. cov
neeg nyob hauv lub zos no qw ib vuag nrov thiab ntxhe thoob plaws lub zos
thoj nam no. thaum cov tsheb npav nres tus tas thiab mam li pom neeg khiav
cuag li cas tuaj mus ntsauv thiab saib. thaum no tsis hais tus hlob tus yau, tus
laus tus hluas, sawd daws yuav tuaj mus kom puv nkaus rau li tiaj tid.
peb tsev neeg thiaj li tau sawv kev tim tsev no tuaj mus. thaum cov
kwv tij nqa peb cov phij xab, thiab kuv txiv pib hu tej ncej dab ncej qhua; kuv
ob tug muam uas tau mus yuav txiv lawm tsa suab hlo quaj. peb sawd daws
tuaj ib ua ke puv nkaus tim tsev tuaj mus lawm tim cov tsheb npav. thaum tuaj
txog ntua, lawv thiaj li los txheeb peb npe tas thiab muab peb cov khoom cia tas;
peb thiaj li nee ib tug zuj zus mus hauv lub npav.
kuv mus zaum puas rau ntawm qhov rai nyob ze rau ntawm nruab lub
bav ntawd. kuv qheb lub qho rai thiab cev tes mus tuav cov kwv tij phooj ywg
tes zaum kawg uas yuav tau sib ncaim. kuv thiaj li pom kuv tus phooj ywg
zoo tuaj txog ntua thiab muab tau ib pob khoom, yog ib pob su cev rau kuv.
kuv thiaj txais nkaus thiab ces loo tes tuav kiag nws tes. lub sij hawm ntawd
mas tsuas hnov suab neeg quaj yuav lawm xwb'. yog li no, kuv ntsia nws ib plia
xwb zoo nkau li kuv tsis tau nco quaj tab sis kuv kua muag twb ntws txias zias
tawm los. kuv rov tsa muag mus ntsia nws los nws ua kua muag ntws tawm los
ib yam. kuv tsuas hais rau nws tias, "nyob no nco txog kuv tus tau ncaim mus
lawm thiab yog hais tias muaj kev lom zem no ho muab qhov pub rau kuv
tus tau mus lawm. kuv mus pom zoo li cas mam li sau ntawv los qhia koj tus
nyob tom qab."
nws teb tias, "mus no ces lam xam muaj kuv thiab." kuv tsuas hnov
nws hais li no xwb vim rau qhov hais ti.as ob peb tug neeg hais lus nphoo ntxuas
tuaj rau kuv ib leeg xwb ces hnov thiab tab tsis tas lawv sawd daws li. thaum
lub tsheb npav tiv cav nrod nroo ntws uas pom cov neeg sawd ncig lub tshev
bav no txav deb zog, kuj hnov tus puav neeg mas tsa suab hlo quaj. nws zoo
yam nkaus li tsis txaj muag li lawm. thaum lub tsheb ntog lias ntawd, kuv xav
zoj tau tias, "zaum no kuv tau ncaim lub zos thoj nam najnyaus no mus
lawm tiag tiag li. nws puas muaj ib hnub twg kuv yuav rov qab tau los ntsib koj
dua."
cuaj li hmoov tsis muaj peb tau tuaj nyob tau peb lub hlis rau nram
koos thej (bangkok) peb mam li tau tuaj rau teb chaws no. thaum peb nee
kiag mus rau saum nyuaj hoom, kuv xav tau tias, "lub teb chaws thaib zaum
no kuv yuav tau ncaim koj mus. puas muaj hnub wb rov tau los sib ntsib?"
thaum lub dav hlau khiav yeev thiab ya plaws, kuv xav tau ti.as, "kuv
ncaim koj mus lub teb chaws thaib."