teem sij hawm tsis yog sij hawm nyob rau yav ntuj thaum ub kev nkauj ua nraug txawv txheej niaj hnub no.
txheej thaum ub hluas nkauj thiab hluas nraug tsis lam tau lam teem sij hawm tuaj mus sib cuag.
vim rau rau qhov hais tias dab tso tseem hlob heev, tsam teem sij hawm tsis yog sij hawm thiab teem nyoog tsi yog nyoog.

thaum ub uas tau muaj ntau ntau tiam neeg los lawm no, muaj ob tug swm hluas hauj hluas nraug.
tag kis sawv ntxov ntawd nkawv sawv ntxov ua ke mus ris dej los.
thaum nkawv tau los txog rau ntawm ntug zos uas nws tseem tsis tau kaj ntug huv, thiab ob tug txawm los so txo dej thiab zaum nyob rau ntawm ib lub pob zeb ntawd sib tham.
lub pob zeb ntawd mas yog ib daig lag pob nyob kiag ntawm qab ke, ntawm daim lag pob zeb kawg ntawd ces yog dua hauv qab tsuas lawm.
ob tug tham ntawd tas.
thaum nkawv yuav pib sawv los mus tsev rau qhov twb kaj ntug dawb vog lawm, tus hluas nkauj hais tias "ab zoo li ntawm daim lag pob zeb no zoo ua si ua luaj li ib tsam tsaus ntuj wb tuaj sib ntsib ntawm no thiab wb nyob ua si nod."

tus hluas nraug teb tias, "ib tsam tuaj los tuaj xwb tiag.
qhov chaw no zoo nyob ua si kawg."

tus hluas nkauj hais ntxiv tias, "ib tsam yog koj xub noj hmo tas no koj tuaj nyob nod tos kuv, yog hais tias kuj xub noj hmo tas kuv tuaj nyob nod tos koj."
yog li no, ob tug thiaj li tau los tsev lawm.

ib tsam tsaus ntuj ces tus hluas nraug niam thiab ua npua rab roog lawm; nws tuaj tsis tau.
tus hluas nkauj tsis paub li.

hmo ntawd tus hluas nkauj thaum yuav tsaus ntuj nws yeej vam ntsoov thiab zoo siab tias yuav tau tuaj cuag thiab nrog nws tus hlub nyob ua si ntawm qhov chaw nkawv tau teem sij hawm tseg ntawd.
zoo li nws vam thiab zoo siab dhau, nws pheej ua hmo tsis txawm tiav rau lawv tsev neeg noj thiaj ua hauj tsis txawm tas li.
thaum nws ua hauj lwm tas lawm, nws sab heev vim rau qhov hais tias kuj tau mus ua ib hnub teb los kuj lim lim nws li lawm thiab.
y og li no, nws cia li tsis nco qab txog qhov nkawv tau teem sij hawm tseg li lawm.
thaum nws mus muab lub chaw pw, nws thiaj mam li nco dheev txog tias "tag kis no wb twb tau teem sij hawm tuaj mus sib cuag rau tom daim lag zeb tom ntug zos tod, ntshai nws twb tuaj dua tod lawm."
ces nws maj nroos maub dub tuaj mus lawm tod.
hmo ntawd kuj tsis yog ib hmo muaj tshav hli.
thaum nws mus yuav txog, nws maj mam nyas mus.
thaum nws mus ze ze lawm, nws pom ib tug zaum ntsia dua pug hauv qab tsuas lawm.

yav thaum ub nyob tsis muaj teeb tsom taws ces tsis paub tias tus zaum ntawd yog neej los yog dab los sis puas yog tus tsiaj dab tsi li.
tus hluas nkauj kuj xav tau tias yog nws tus hluas nraug xwb.
nws thiaj maj mam nyas nyas mus tib kov kiag nrob qaum thiab hais tias, " koj twb tuaj lawm lod."
tus zaum ntawd ceeb ib plhaw thiab cia li tib plhaw dua nthais dua hauv qab tsuas lawm.
tus hluas nkauj thiaj xav zoj tias ua li cas nws tus hluas nraug yuav dhia dua hauv lawm.
nws dhia lawv qab lawm hauv thiab tso as ob leeg tuag.
vim rau qhov hais tias tus hluas nraug los tuag thiab plaub ntug tseem yuav tuaj tom qab.
nws ob peb sim yuav dhia, yuav dhia.
nws dhia tsis taus, ces nws thiaj li khiav los rau tom tsev, thiab nws thiaj tau los mus pw.
hmo ntawd, nws pw ib hmos tsis tsaug zog li.
tag kis kaj ntug, nws thiaj hais qhia rau nws niam, thiab nws niam thiaj li mam hais rau leej txiv paub.

vim yog muaj li no lawm, lawv thiaj li npaj neeg mus hais rau tus hluas nraug niam txiv thiab cov kwj tij paub.
ua li cas thaum lawv mus txog rau tom tus hluas nraug tsev tus hluas nraug nws nyob nws tod.
lawv thiaj li tham tas cov lus ntawd rau lawv tas.
lawv kuj tsis paub tias yog tus sim zeej dab tsi yuav tau los nyob ntawd, thiab tus hluas nkauj thiaj li tau mus ua nws ceeb thiaj li tau dhia dua hauv qab tsuas lawm.

lawv thiaj li txhij neeg hauv zos mus lawm hauv qab tsuas mus xyuas saib yog tus dab tsi.
thaum lawv mus txog rau hauv ua li cas pom tug tsov tuag tib tug khwb rwg ntxis rau ntawm taw tsua.
lawv thiaj li muab tus tsov ntawd kwv los mus laws tawv rau pem zos no.

tau tsis ntev hnub tsis ntev hmo tom qab ntawd, ob tug hluas nkauj hluas nraug ntawd thiaj li sib sau los mus ua neej lawm, thiab nkawv thiaj li ua lub neej nyob kaj siab lug, muaj koob meej nto moo lug thiab zoo siab khuav mus tas ib sim.

yog vim yav thaum ub tau muaj dua li no los lawm, tej laus pheej hais rau tej hluas hais tias kev hluas nkauj hluas nraug no mas tsis zoo teem sij hawm tuaj mus sib ntsib los sib cuag.
yog hais tias tej zaum yus teem sij hawm li ntawd ces nyab tsam muaj dab tso hnov dab tso los nyob ntawd tos.
rau qhov tias yav thaum ub mas neeg tseem muaj nyob tsawg dua dab tso, yog lino, tej laus thiaj tau muaj tej no los mus hais ib tiam dhau ib tiam los mus txog rau niaj hnub no.
tsis tas li ntawd, tej laus kuj hais tias yav thaum ub neej dab tseem sib txuas tau lus, ces yog li no, neej dab thiab li nquag nquag sib ntsib.
