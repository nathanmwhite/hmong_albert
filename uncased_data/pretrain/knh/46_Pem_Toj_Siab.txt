pem toj siab
nyob rau pem toj siab yog ib txwm peb cov niam txiv hmoob chiv peev
lawv lub neej los mus, thiab peb cov hmoob cov coob yeej tau nyob dua toj
siab los lawm. peb ib co hmoob ho khiav tsis taus tawm pem toj siab los mus
nram chaw qes vim tej huab cua zoo, tsis muaj mob, thiab ua noj ua haus
thiab nyob ywj siab.
yog hais tias koj tau mus txog rau pem toj siab, koj yuav pom tej huab
cua uas koj ib txwm tsis tau pom dua. huab cua nyob rau toj siab mas yeej zoo
yuav sib xws tas niaj tas xyoo. tsuas yog lub caij ntuj nag thiaj muaj muaj nag
ua rau yus mus qhov twg los nws txom nyem ntsuav rau yus xwb.
lub caij ntuj nag tas thiab lub caij ntuj zeeg yuav tawm tuaj cov huab
cua tsua pib no me ntsis xwb. thaum lub caij ntuj zeeg uas tej nplooj hmab nplooj
ntoos twb pib zeeg lawm. lub caij no yog koj mus ua si rau tom tej roob uas
muaj qee hnub cua hlob mas pom tej nplooj hmab nplooj ntoos ya mus toj puv
hav, zoo yam nkaus li tej npoj noog. lub caij no yog hmoob nyob toj siab lub caij
tab tom yuav mus sau qoov sau loo los mus cia. tas li ntawd lub caij no yog ib
lub caij no twb yuav tawm tuaj. txog rau thaum ze rau lub kaum ob hlis ntuj
hmoob, hmoob toj siab yuav los mus noj tsiab, nws thiaj li no heev me ntsis.
uas muaj tag kis puas nyob rau sab nraum zoov los sis puas tom tej teb yeeb
thiaj li muaj te khov dawb vog rau ntawm tej ua ntej thaum hnub tsis tau
tawm. lub caij no mas lwg loj kawg nkaus. yog hais tias txoj kev mus teb twg
fab thiab yus yog thawj tug tag kis ntawd mus lawm tom teb mas maub mus
txog tom teb yus tej ris yeej ntub tas.
noj peb caug tas lub, caij ntuj sov yuav tawm tuaj. nyob rau thaum no,
tej huab cua mas sov thiab vaum kawg nkaus nyob rau ib xyoos ncig lees nyob
rau pem toj siab. tsis tas li ntawv, lub caij no twb muab tsob puav paj hmab
paj ntoos twb pib tawg lawm. lub caij no kuj yog lub caij uas faj suab iab oo
tuab kawg nkaus.
thaum lub caij ntuj qhua tas, lub caij ntuj tshiab tawm tuaj. lub caij no
yog ib lub caij uas yog koj mus txog rau pem toj siab, nws yuav ua rau koj nco
joov toj mus lawm ib ntus ntawm koj lub neej. yog hais tias leej twg tseem
muaj kev tu siab, tus ntawd yuav kho siab heev. kuv hais li no vim rau qhov
hais tias lub caij no yog lub caij paj hmab paj ntoos tawg puv ntia rau tej toj
roob hauv pes. tej nas thiab noog tsis hais tus loj tus me yuav quaj ntshoo nrooj
los mus haus tej paj hmab paj ntoos thiab nrhiav txij nrhiav nkawm. thaum
yuav tsaus ntuj mas haj yam muaj tej nas noog no quaj los muab lawv lub
chaw pw.
cov huab cua zoo li no neeg toj siab yeej nyob swm. lawv yeej tsis muaj
mob muaj ncees. nyob rau tej lub zos loj tej zaum nws twb yog lawm tsheej
tog xyoo twb tsis hnov leej twg muaj mob. tej zaum li tsheej plaub tsib xyoos
twb tsis hnov ib tug neeg tau tas sim neej ntawm ib ncig cov zej zog ntawd.
kev ua noj ua haus nyob pem toj siab mas yog leej twg nquag ces yeej
kawg muaj noj muaj haus thiaj li tas, vim rau qhov hais tias tej roob hav
ntawd yeej tsis yog leej twg tug li. leej twg ua lawm ces mam li yog leej twg
tug xwb. yog thaum nws tsis ua lawm ces yog toj roob haus pes tug xwb. tsis
tas li ntawd, ntawm tej vaj tse los, los yus xav ua tsev rau qhov twg yeej tsis
muaj neeg yuav hais dab tsi rau yus.
qhov ua ib nyuag txom nyem me ntsis, yog hais lub zos dej haus nyob deb
mas yuav tau mus ris los sis puas kwv dej deb xwb. tab sis cov dej nyob deb no
yeej yog cov dej cag uas qab qab. haus mas yeej laj siab kawg. yog hais tias koj
yog neeg chaw qes mus txog rau pem toj siab, koj tsis ua twb zoo koj yuav tseg
tsis taus cov dej cag pem toj siab. muaj ntau ntau yim hmoob uas tau tsiv
chaw qes mus nyob rau pem toj siab lawm los vim yog lawv tseg tsis taus cov
dej cag no. nws qab dhau qhov kuv yuav muab piav tau rau nej lawm. kuv
tseem hnov lus moo cua tias cov tub hluas tau mus txog rau pem toj siab tsis
txhob lam mus thov hluas nkauj dej haus tsam yus tsis nyiam tus hluas nkauj
ntawd los yus cia li nyiam haus nws cov dej lawm. yog li no, thaum kawg yus
cia li nyiam tus hluas nkauj ntawd.