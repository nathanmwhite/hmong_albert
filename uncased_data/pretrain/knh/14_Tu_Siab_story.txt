tu siab
nws yog lub caij pov pob peb caug tas, kuv tau mus tim lawv ib lub zos.
kuv mus ntsib ib tug leej muam sawv tom kev. kuv nug nws tias, "leej muam,
koj tuaj cuab cua nod tos leej twg?"
nws ntsia kuv ib vuag, nws teb tias, "kuv lam tuaj ua si xwb."
kuv nug tias, "koj lub npe hu li cas?"
nws teb tias, "kuv lub npe hua ua paj huab no."
kuv nug tias, " vim li cas koj ho lam tuaj cuab cua koj ib leeg no?"
paj huab teb tias, "kuv lam tuaj ua si kuv ib leeg xwb." sij hawm nws
hais cov lus no poob thiab kuv ntsia nws lub ntsej muag pom kua muag teev yees,
nws tig kiag dua sab tod lawm. yog li no, kuv xav tau tias nws tau ntsib kev
vwm rau lub siab lawm.
kuv hais rau nws tias, "tej zaum koj tu siab rau leej twg lawm. yog
hais tias muaj kev tu siab lawm, yuav tau tuaj ua si tom tej no lub siab yuav
kaj mus."
paj huab hais tias, "leej nus, tej zaum koj twb tau muaj tej kev kuv muaj no yav tas los. kuv hais me xwb koj yeej paub zoo lawm. tus neeg kuv
tau paub zoo tau ob peb lub caij tas los lawm no tau mus yuav poj niam lawm.
nws cia tej kev vwm no rau kuv ib leeg. kuv mas tu siab kawg nkaus.tam sim
no, kuv lub sib lub ntsws zoo yam nkaus li ya yuj nrog huab nrog cua xwb."
kuv hais tias, "koj ua siab loj. kuv xav tau tias tus uas koj yuav paub
zoo yuav tuaj no nws yuav zoo dua koj tus qub. koj yeej meem rau rau siab
mus ua noj ua haus. cia tej kev vwm no ya ua huab cua luag mus."
paj huab hais tias, "leej nus, koj cov lus kuv yuav muab zais cia kom
zoo kawg nkaus rau hauv kuv lub siab. kuv yuav coj mus siv rau kuv yav neej
yuav tuaj no." nws ho nug tias, "leej nus koj npe hu ua li cas?"
kuv teb tias, "kuv yug los yeej pawv muaj npe. yog li no, tu siab kawg
pawv muaj npe hais pub rau koj." kuv hais tias, "paj huab, zoo siab tau ntsib koj
lub sij hawm no."
paj huab hais tias, "kuv zoo siab kawg tau paub, pom koj. kuv paub zoo
tias koj yog ib tug neeg siab zoo heev." nws nug tias, "leej nus, koj ho tuaj
mus ntsib leej twg?"
kuv teb tias, "noj peb caug tas no, kuv tus tij laug, tooj liab tau yuav
pom niam lawm. kuv tuaj mus caw peb niam tias thiab cov dab laug tuaj mus
koom peb xwb."
paj huab nug tias, "nws yuav leej twg?"
kuv teb tias, "nws yuav tus kab lia yaj tim lawv zos."
paj huab nug tias, "puas yog tus kab lia yaj zoo zoo nkauj tim lawv lub
zos, dev saus?"
kuv teb tias, "tej zaum yog lawm."
paj huab hais tias, "zoo kawg."
kuv hais tias, "wb sib faib kev, mus zoo koj."
paj huab hais tias, "mus zoo koj, yog muaj sij hawm no tuaj saib kuv."
kuv teb tias, "sib ntsib dua." kuv los dua tom lawv lub zos no lawm. twb
yog tom qab no, muaj neeg hais rau kuv tias tus muam, paj huab yog ib tug
neeg siab zoo kawg. 