pas zaj nws yog nyob rau hauv los tsuas teb thiab thaum lub teb chaws tseem thaj yeeb.

nyob ze rau ntawm lub taw roob kasxav sab hnub tuaj nyob muaj ib zog pub thawj.
tag kis ntawd muaj ob txiv tub pub thawj mus lawm tom teb.
txoj kev tuaj mus ua teb ntawd mas mus raws ib tug ntug dej loj tsawv.
tus dej no yog lub caij ntuj nag mas neeg yeej hla tsis tau.

ntawm tus dej no, nws muaj ib lub pas dej loj, ntev, thiab tob kawg.
nyob rau tim ib sab pas dej masyeej ua qab zeb siab li ib tawm neeg.
vim rau qhov hais tias lub pas dej no tsis kam muaj neeg muaj cuab kav nqes taus, yog li no, lawv thiaj li muab tis npe hu ua pas zaj.

thaum ob txiv tub pub thawj mus txog rau ntawm lub ntug pas zaj ntawd, leej txiv nqa rab phom kej pheej tseem nyas noog ua ntej thiab cia leej tub maj mam lawv nws qab.
ua li cas leej txiv hnov dej nrov, nrov nploov thiab tig loo los saib ua li cas pawv leej tub lawm.

leej txiv thiaj li hu thiab xam rau ped rau nrad los tsis pom li.
nws rov qab los txog rau tom tsev no los kuj tsis pom tus tub li.
yog li no lawm, leej txiv thiaj li xav tau tias thaum nws hnov cov dej nrov ntawd yuav tsum yog zaj muab leej tub lawm xwb xwb li.
nws thiaj li muab nws rab riam sia kiag thiab nqes kiag mus lawm hauv lub pas zaj ntawd.

nws mus txog ntua hauv qab thiab mus kiag rau tim cov taw pob zeb, thiab nws thiaj li pom to ib qhov dua ntais dua sab tod lawm.
nws mus kiag lawm tod ua cas zoo yam nkaus li tsis muaj dej li lawm.
sab tod pom kev zoo yam nkaus li saum yaj ceeb no.
nws thiaj li taug txoj kev mus lawm pug tom ub.
mus tsis deb tod txawm muaj ib lub zos.
nws mus rau ntawm ib lub tsev nyob ze rau ntawm ntug zos.
thaum mus txog ntawd lawm, nws pom ib tug mi nyuam tub sawv rau ntawm ib lub qaum tsev.
nws paub tau tias lub zos no yuav tsum yog zaj zos lawm xwb xwb li.
yog li no, nws thiaj nug tus mi nyuam ntawd tias, "nej niam thiab txiv mus dua twg tas lawm?"

tus mi nyuam teb tias, "pug ta lawv ib yim tod tua tau ib kauv los rau tod, es lawv tseem mus faib nqaij lawm."
thaum hnov kiag li no, nws paub tias tus kauv tod ces yog nws tug mi nyuam lawm.
nws thiaj hais tias, "koj mus hu koj niam thiab txiv lawv los kuv xav nrog lawv tham."
tus mi nyuam ntawd thiaj li mus kiag dua tod lawm.
nws thiaj li muab loo nws lub ntais haus luam yeeb los ntaus thiab tis taws kiag rau ob peb lub tsev nyob rau tom hauv kev tom no tsuag tsuag tas, thiab nws thiaj li lem loo los lawm.

tau peb hnub tom qab ntawd pom pas taws pob tshwm pem cov qhov saus los sis puas qhov ntuj nyob rau saum lub roob kasxav tau ib lis tiam.

thiab tsis ntev tom qab ntawd, tus thawj coj ntawm lub zos pub thawj ntawd thiaj tau ua ib zag npau suav hais tias muaj ib tug yawg laus laus los hais rau nws tias muaj leej twg siab tsis zoo tau muab lawv lub zos hlawv puas tsuaj tas.
lawv yuav tsis nyob ntawd lawm; lawv yuav tsiv mus nyob rau tus hauv dej dub.

yog li no, txij ntua li thaum ntawd los mus lub pas zaj ntawd thiab tus dej ntawd yeej tsis lam muaj neeg poob li lawm.
ua ntej thaum ntawd mas ib:xyoos twg yeej poob txog li ob peb tug neeg rau tus dej ntawd uas tsis deb tsis ze ntawm lub pas zaj ntawd.
tsis tas li ntawd, txij ntua li ntawd los lub pas zaj ntawd kuj cia li muaj cov ntses loj li lawm thiab.
