mos hlub
nws yog nyob rau yav ntuj thaum ub uas hav zoov tseem dav thiab leej tib
neeg tseem nyob muaj tsawg. nws kuj tseem muaj ntau tsav ntau yam tsiaj. ib yam
tsiaj uas kuj tau tshwm sim raws li tau paub thiab pom uas tam sim no kuj tseem
muaj tab sis mas tshuav tus puav ua noob lawm xwb, yam tsiaj no yog mos hlub.
mos hlub yog ib yam tsiaj uas peb cov hmoob tau hais ua dab neeg dhau ntau tiam
los lawm, tab sis tsuas yog hnov ua dab neeg hais xwb kuj tsis tau pom dua nyob rau
yav tom qab no. mos hlub ho zoo li cas thiab nyob qhov twg?
txij ntua li thaum hmoob tau nqes tuam tshoj los nyob hauv lub teb chaws
los tsuas, nws muaj ntau ntau pab pawg hmoob tau hais txog tus mos hlub. mos
i-ilub yog tus tsiaj dab tsi? raws li cov hmoob coob leej tau hais, tus mos hlub no
tus yeeb yam ntxwv zoo yam nkaus li leej tib neeg, thiab tej zaum nws tseem yuav loj
thiab siab dua cov neeg hmoob. muaj ib txhia tseem tau hais tias siab txij nkaus li qab
nthab. nws lub cev zoo yam nkaus li leej tib neeg. nws tej tes taw thiab los mus rau
lub ntsej muag zoo li leej tib neeg lub, tab sis nws tsuas yog tuaj plaub zoo yam nkaus li
liab. muaj qee thaj plaub cov plaub ntawd ntev li ib dos tej no, thiab nws cov plaub
mas yog ib ce mos nyoos dub nciab. nws kuj tseem muaj ib txhia tau hais tias, "mos
hlub muaj ib yag txha xwb." lawv tau hais li no, vim rau qhov hais tias thaum
khiav lawm nws lem tsis tau zoo li leej tib neeg. raws li hmoob tau hais mos hlub
kuj nyob ua pab ua pawg muaj khub thiab. nws muaj ntau leej tau hais tias yog
thaum mos hlub tau caum yus lawm mas yog hais tias muaj qab tsuas nyob qhov
twg mas kawg khiav los rau ntawm hauv tsuas thiab seb tus mos hlub ntawd puas
poob qab tsuas xwb. yog hais tias tsis muaj qab tsuas ces kawg khiav tej plag ntxhab
ntxhab nqes hav thiab tos thaum nws khiav ceev ceev thiab ntsiab yuav tau yus
ntawd. yus mam li khiav lem tav toj kiag. mos hlub lem tsis tau. tos thaum nws
khiav khiav mus theem tau thiab mam li tig tau rov qab los ces yus twb mus deb
lawm. yog hais tias mos hlub tau caum leej twg lawm, tus ntawd tau khiav dim mas
yog muaj hmoo kawg nkaus.
ntxiv mus ntawd, nws kuj muaj ib txhia tseem tau hais tias yog yus paub hais
tias tsam yuav ntsib mos hlub no yus txiav ob lub tog raj xyoob los looj rau yus ob sab
caj npab. thaum mos khiav loo los txog ntua thiab tuav kiag yus ob sab caj npab thiab
nws luag nyav thiab kiag ntsia dua saum ntuj lawm, yus lauj kiag tes los ces tso tes
plau xwb. vim rau qhov hais tias nws yuav luag ntsia ntuj ntev ntev, ces yog yus
khiav yeej khiav dim. thiab tseem muaj qee zaum yog hais tias, nws luag ntsia ntuj
hos yog lub ntuj muaj huab no ces nws kuj tso yus mus lawm; yog hais tias lub ntuj
yeej ntsuab xiab, ces yus sim neeg kawg raug mos hlub ntxuav.
lawv kuj tau hais ntxiv tias mos hlub mas nyiam nyiam hluav taws. yog
hais tau mus yos hav zoov txog rau tom tej qab tsuas qhuav mas mos hlub yeej sau
tau tsheej pawg taws rau ntawm tej taw tsua. muaj tej zaum lawv tau pom mos
hlub mus sau cov taws los rau ntawd, thiab mos hlub mam li mus caum ntes cov
kab taws teeb coj los tshuab rau ntawm cov taws ntawd. nws tshuab tshuab tus kab
ntawd tuag lawm, nws ho mus caum dua tus tshiab. nws muaj tej zaum yog hais
tias lawv tau mus yos thiab tau los pw rau tom tej taw tsua, thiab rauv taws cia mas
ib tsam mos hlub yeej los mus nte taws. tej zaum lawv tos nws nte nte taws kom
nws cov plaub nkig nkig thiab tawg paj paug lawm, lawv mam li pov hluav taws rau
nws. nws khiav thiab quaj ib tug ntsa paug dua nram tej kwj ha hav dej lawm.
nws twb yog tau ntev tom qab no uas yeej tsis tshua muaj neeg hais txog tau
pom ntsib mos hlub li lawm thiab tej zaum ntshe yuav yog li tham tsam 1950 tej no,
muaj ib yawg hmoob, npe hu ua ntsuab pov tsab tau mus yos hav zoov. thaj chaw
ntawm ntsuab pov tau mus yos ntawd mas nws nyob ze tiaj mos hlub. lawv tau muaj
lub tiaj no tis npe hu ua tiaj mos hlub no mas vim thaum ub lub tiaj no yeej muaj
muaj mos hlub nyob. thaum twb yuav luag tsaus ntuj lawm, ntsuab pov tua raug ib
sai. tus sai poob los khuam ntawm ib nyuag theem tsag pob zeb lawm. yog li no,
nws yuav tau nee mus rov tus sai saud los rau hauv lub qab tsag zeb. nws txawm
tau nee mus lawm saud; thaum nws nee mus yuav txog saud, nws plam tes thiab
nws poob los rau hauv av no. nws ib sab ceg tau lov lawm. thaum no nws mob
heev thiab nws mus tsis taus li lawm . ntsuab pov cia li tau nyob rau ntawd thiab ntsaj ib
hmos kaj ntug plaws.
tag kis sawv ntxov ntawd nws qw ib tag kis los tsis muaj neeg nyob qhov twg
teb nws. thiab tsis tas li ntawd, nws kuj tshaib plab thiab tsis muaj zog li lawm. nws
da da ntawd txog thaum lub hnub twb tuaj ntseg ntseg lawm ua li cas nws hnov tsw tsw
li ib tug tsiaj dab tsi thiab thiaj li hnov thiab pom yoov ya cuag li cas. sij hawm
ntawd nws kuj xav tau tias tsam muaj dab los sis puas tsiaj phem los nyas nws. nws
rab phom nws tau muab tso rau saum cov qaum tsag zeb lawm. yog li no, nws thiaj
thau nws rab riam ntawm duav los mus tuav rau ntawm ntes. nws ntsia dheev nrad
thiab thiaj li pom ob tug yuav luag txij li ib nta xyoob, ntsej muag zoo yam nkaus li neeg
tab sis tuaj plaub npw loo thoob plawv ib ce. tus me zog cev plaub ib nyuag dub zog
tus loj. tus loj cev plaub mas ntsuab zoo yam nkaus li tej nplooj nroj. ob tug ntawd los
ncaj tib qa rau ntawm nws. ntsuab pov xav zoj tau tias, "kuv tuag zaum no. thov lub
ntuj pab."
thaum ob tug ntawd los yuav luag txog ntawm nws, kab qhov hais tias
tshuav li ib dag, tus me zog thiaj li zaum txho caug ntua thiab cev loo tes tuaj rau
juab pov. tus loj sawv ib tug ntsuab xiab ntawd ntsia tuaj rau yawg. ntsuab pov tsis pom
qab yuav ua li cas. nws thiaj muab kiag nws txoj siv uas nws tau muab hle los mus
qhwv nws sab ceg lov ntawd hle kiag thiab thws kiag sab ceg ntawd rau ob tug ntawd
saib. thiab nws tau ua ruam piav rau nkawv tias nws tshaib tshaib plab . thaum piav
tas li no lawm, ob tug ntawd thiaj li tau rov qab mus lawm. nkawv mus lawm li ib
me ntsis ntev li neeg haus tas ib tug luam yeeb thiab thiaj li rov qab los.
thaum rov qab los ntawd, tus me zog ua ntsuab pov xav tau tias yuav yog tus
niam nqa tau ib qho tshuab ntsuab los. nws twb muab tsoo tas lawm. tus loj zog thiaj
li nqa tau ib thij txiv tsawb qus siav siav los tso rau ntawm ntsuab pov sub ntiag. ntsuab
pov thiaj li tau ua ruam piav rau ob tug ntawd tas, thiab nkawv nyob ntawd ib pliag
ntxiv, thiab nkawv thiaj li rov qab mus lawm. yog li no, ntsuab pov thiaj li tau qhov
tshuaj ntawd los qhwv rau nws sab ceg lov ntawd thiab noj cov txiv tsawb qus
ntawd.
nws twb yog thaum lub hnub twb qaij nroos, ntsuab pov mloog nws sab ceg
ntawd mob tsis tshua heev lawm thiab nws muaj zog me ntsis. nws thiaj li maj mam
sawv mus txiav tau ib tug xyoob ua ib rab pas rau nws nrig los. nws tau los los tsaus
ntuj thiab nws thiaj li los txog rau pem nws daim teb npleg. hmo ntawd nws tau pw
hauv nws lub tsev teb ib hmo, tag kis nws noj tshais tas nws thiaj li maj mam los
tsev lawm. nws los tau ib hnub tsaus ntuj ntais thiab thiaj li los txog rau tom zos
no.
thaum nws los txog lawm, nws tau quaj ib pluag rau nws tus poj niam mi
nyuam thiab cov kwv tij. nws thiaj li tau hais qhia rau lawv seb yog ua li cas rau
nws.
txij li thaum ob tug ntawd muab qhov tshuaj rau ntsuab pov qhwv nws sab ceg
ntawd, ua li cas nws cia hnov zoo zuj zus. sij hawm nws los txog tom zos no nws
twb tsis hnov mob li lawm. tau xya yim hnub ntxiv xwb nws cia li mus taus kev tsis
yuav nrig pas li lawm.
thaum tau muaj thiab pom tas li no, ntsuab pov paub thiab ntseeg tau tias ob tug
tau los cawm nws no mas yuav tsum yog mos hlub xwb xwb li. tej laus thaum ub
yeej tau hais tias yav thauv yeej muaj mos hlub. vim yog tam sim no tsis muaj coob
lawm xwb es leej tib neeg thiaj li tsis pom thiab ntsib lawm xwb. yog li no, tam sim no
nyob rau hauv lub teb chaws nplog no tseem tshuav cov mos hlub no. tej zaum
tseem muaj tus puas neeg twb tau pom thiab ntsib zoo li ntsuab pov txoj dab neeg los
saum no.