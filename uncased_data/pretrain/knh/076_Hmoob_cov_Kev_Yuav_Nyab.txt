hmoob cov kev yuav nyab kev sib sau los ua ib cuab ib yig nyob rau hauv lub ntiaj teb no tsis hais haiv neeg twg li yeej yuav tsum muaj tshwj sim.
txoj kev sib sau no nyias tsuas ua muaj nyias kab nyias kev nyob rau hauv ib haiv neeg twg.
hais txog ntawm hiav neeg hmoob txoj kev yuav poj yuav sev yav tas los lawm thiab niaj hnub nim no muaj raws li no: ob tug sib yeem, ib tug yuam ib tug, thiab nqes tsev hais.

tsis hais nyob rau tiam neej twg li, yog hais tias thaum ob tug hluas nkauj hluas nraug ntawd zoo siab los sib sau ua ib yig neej lawm, tus tub cia li coj tus ntxhais mus lawm tom nws tsev xwb.
txoj kev no muaj tej zaum kuj muaj kev ntxhov siab ntawm ob tug yuav sib sau los mus ua ib lub neej ntawd, vim rau qhov hais tias yog tus tub niam thiab txiv tsis kam lawv tus tub yuav tus ntxhais ntawd.
yog hais tias lawv yeej zoo siab rau yuav ces thaum ntawd tus tub niam thiab txiv mam li tso ob tug neeg tuaj muab xo rau tus nyab niam thiab txiv paub tias muaj neeg coj lawv tus ntxhais mus ua nyab lawm.
cov laus mam li teem sij hawm tuaj mus ua tshoob ua kos.
cov sib yuav li no mas tsis nyuaj rau sawv daws.

cov tub ntxhais sib yuav uas nyuaj siab tshaj plaws rau tus ntxhais los yog ob tog niam txiv mas:muaj mus li no.
cov kev muaj li no mas tsuas yog muaj tsawg zaus rau cov niam txiv laus.
nws muaj ntau zaus, kev nyuaj siab yam zoo li no poob rau ntawm tus ntxhais.
tus nxthais tsis yeem yuav tus tub, tab sis tus tub cia li hais nws kwv nws tij tuaj mus zij thiab kwv tus ntxhais tom tej tog kev thaum nws mus ua qav ua num los, los mus yuav poj niam lawm.
txawm nws kam thiab tsis kam los cia li kwv mus yuav poj niam xwb, thiab txog thaum tuaj ua tshoob lawm ces tus ntxhais niam thiab txiv yeej yuav tsis hais dab tsi li lawm.
kev sib yuav li no nws kuj nrov rau teb chaws thiab yog hais tias tus ntxhais ntawd muaj hluas nraug zoo mas kuj ua rau tus hluas ntsib kev nyuaj siab mus lawm ntus.

cov uas sib yuav nyuaj siab kom kawg nkaus rau tus ntxhais mas yog tus tub tuaj nqes tsev hais yuav tus ntxhais.
niam thiab txiv txawm tsis kam muab tus ntxhais rau lawv yuav los tus tub, lawv muab nyiaj tus tus niam tus txiv ntau ntau, ces thaum kawg niam txiv thiab kwv tij kawg yuav tau muab tus ntxhais yuam rau tus tub yuav.
txog thaum ntawd nws txawm kam thiab tsis kam los niam txiv, thiab cov kwv tij thaj kub thaj tim ntawd pom zoo kom nws yuav lawm; lawv cia li yuam qees kom nws yuav xwb.
lawv cia li txais tshoob kos ntawm tus tub tog neeg.

feem ntau tuaj nqes tsev hais no mas, ib yog cov niam txiv ntawd, lawv yeej sib txheeb los sis puas lawv twb yog neej yog tsav lawm, ob tuaj mus ntawd, tej zaum tus ntxhais ntawd lawv twb tau tuaj qhaib nws thaum nws tseem yau rau lawv tus tub lawm, peb tuaj mus ntawd tus ntxhais tsi nyiam tus tub ces cia li mus hais seb cov laus puas muab rau yuav xwb.

kev sib yuav nqes tsev hais raws lino muaj ntau ntau zaus lub neej kuj zoo lawm, tab sis muaj qee zaum tus ntxhais cia mus nyiag muab yeeb los sis puas tshuaj los mus txo nws txoj sia, vim yog tus ntxhais yeej tsis yeem yuav tiag tiag li.
txog thaum muaj xwm tsheej zoo li no lawm ua cov niam txiv, kwv tij neej tsa los mus rau tus tub tuaj yuav ntawd tog neeg cia li ua tsis tau dab tsi li.
lawv cia li tsum thiab nyias cia li mus nyias tsev thiab cia nws niam nws txiv thiab kwv tij mam muab nws pam xwb.
muaj tej zaum tus ntxhais ntawd paub tias lawv tuaj hais nws lawm, nws cia li khiav mus yuav txiv, tus ua nws nyiam thiab yuav hlub tau mus ib sim hmo ntawd lawm.

txoj kev yuav poj lag tub se uas yog tuaj nqes tsev hais niaj hnub no kuj tseem muaj thiab tab sis muaj tsawg lawm thiab muaj nyob rau tej pawg neeg lawm xwb.
cov hmoob coob lawv tsis siv lawm, vim lawv tau paub thiab pom tias muaj ntau zau nws muaj teeb meem rau lawv lawm, thiab tsis tas li ntawd, cov tub ntxhais niaj hnub nim no, lawv txawj ntse dua cov thaum ub lawm.
lawv tsis kam ces tsis kam xwb.
nws yog lawv lub neej cia lawv tus kheej los mus txiav txim siab rau lawv.
