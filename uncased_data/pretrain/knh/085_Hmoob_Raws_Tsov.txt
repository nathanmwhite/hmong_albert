hmoob raws tsov nyob rau yav thaum uas teb chaws tseem muaj hav zoov thiab tej tsiaj qus tseem muaj nyob coob, yog hais tias muaj tsov tau loj tau los mus tom hmoob tej tsiaj txhu, lawv kawg nqa phom mus caws rau ntawm tus tsiaj tsov tau los tom ntawd.
yog hais tias lawv tsis muaj neeg mus pom thiab paub tias muaj tsiaj pos los mus nyob ze ib thaj tsam ntawm zos lawm, tej zaum coob tus tsiaj tseem yuav raug tsov tom ntxiv.
ib qho ua rau lawv paub tias muaj tsov los nyob ze rau ntawm zos lawm, yog lawv cov tsiaj tsis mus noj zaub li lawm.
cov tsiaj ntawd yuav los mus nyob rau Â·hauv zos ob peb hnub los lawv yeej nyob li.
thaum muaj li no lawm, -lawv yuav tau hais cov txiv neej hauv zos mus xyuas saib puas muaj tsiaj pos los nyob ze zos.
yog hais tias muaj ces yeej kawg pom tsov muab tej tus tsiaj tom thiab noj tsis tas rau nram tej tshav tsiaj.
lawv yuav tau muab phom los mus caws rau ntawm tus tsiaj tuag ntawd saib seb nws puas rov qab los noj thiab phom puas ntxhais raug nws.
nws kuj muaj ntau ntau zaus rab phom ntawd kuj tsis txhais.
nws tsis txhais no mas vim yog cov poj ntxoog los mus muab txoj sab txiav lawm.
thaum tus tsov los ces nws thiaj tsis phoom txoj sa.
yog hais tias lawv paub thiab muab ib lub qe los sis puas ua ib tug gauj nyab mus tso rau nram ncauj ke qhov nws yuav los ntawd, thaum los ntawd cov poj ntxoog los muab lub qe los sis puas tus gauj nyab ntawd ua si lawm.
tus tsov nws los ua ntej ces kawg phom yuav tsum nrov xwb xwb li.
tsis tas li ntawd, nws kuj muaj ntau ntau zaus raug tus tsov tsis tuag.
lawv yuav tau los mus txhij neeg tuaj mus raws.

tsis hais haiv neeg twg li ib tug tsiaj pos no sawv daws yeej ceeb faj kom kawg thaum paub tias mus ze nws lawm.
hmoob li mas lawv muab cov muaj phom zoo mus tos kev, ces cia cov tsis muaj phom zoo thiab cov tsawg taug tus tsov qab.
thaum lawv raws, lawv coj dev, tshuab raj xyoob, khob xyoob khob ntoo, tua phom, khob koos loos, thiab ntaus nruas neeb lawv tus tsov qab.

muaj tej zaum yog hais tias tus tsov ntawd raug mob sab heev lawm, nws yuav mus gaum thiab tiv nyob rau hauv tej koog tsaus tsaus los sis puas ntxhov ntxhov.
yog thaum muaj li no lawm, nws kuj nyuaj rau sawv daws kawg.
thaum no tag nrho sawv daws los nyob ib thaj tsam ze rau ntawd thiab nee tej qhov siab: saum ntoo los tej pob zeb thiaj li yuav pom tus tsov zoo.

muaj tej tus neeg tsis mloog lus thiab tuam tav dhau tej zaum nws kuj raug tsov muab tau nws qees.
tsov muab tau neeg mas tsuas yog zaum puav thiab yog dev mas muaj txhua txhua zaus.
thaum tsov gaum tiv lawm mas nws yuav siv sij hawm tas hnub los tas hnub li yeej yuav ua ua kom tua tau tus tsov ntawd.

yog hais tias tus tsov ntawd tsis tau raug mob muaj tej zaum lawv kuj raws thiab nws los thawj cov neeg zov kev, lawv kuj tua tau nws.
mus raws tsov thiab tua tau tsov mas muaj tsawg tsawg zaus, ntau zaus mas tus tsov ntawd yeej khiav tawm plaws sab teb chaws ntawd mus lawm.

nws yog ntau ntau zau mus raws tsov thiab tua tsis tau.
cov laus pheej hais tias ib tug tsov loj ntawd mas yeej muaj poj ntxoog nrog rawv nws.
cov poj ntxoog ntawd twb pom cov neeg mus tos tsov kev tas lawm, ces lawv yob tus tsiaj pos ntawd los mus lwm qhov uas tsis muaj neeg tos kev.
ua li cas hmoob ho hais tau tias tsov muaj poj ntxoog thiab lawv twb tsi muaj neeg pom?
vim rau qhov hais tias muaj ntau ntauzaus cov neeg tos tsov kev ntawd yeej hais tias ua ntej thaum tus tsov yuav los dhau qhov chaw twg mas yeej yuav tsum muaj ib tug tsiaj dab tsi los mus ua ntej lawm tus tsov mam li lawv qab los.
yog hais tias lawv cia tus tsiaj ntawd nws los nws thiab tsis txhob tua ces ib pliag xwb tus tsov yeej los ntag.

tej zaum mas lawv tua tau tus tsov lawm thiab lawv muab nws daim tawv lawv coj los mus qha rau ntawm tej kom qhuav, thaum tsaus ntuj hnov dev tom tom thiab hnov leej twg pheej los hu ntawm daim tawv tsov ntawd tuaj.
vim yog tau muaj thiab pom tej yam zoo li no, hmoob pheej thiaj li hais tau tias cov tsov loj mas yeej muaj poj nrog nws tas mus li.
