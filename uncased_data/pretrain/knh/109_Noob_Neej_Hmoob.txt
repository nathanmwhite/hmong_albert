noob neej hmoob
neeg thaum ub tshwm sim los mus rau hauv lub ntiaj teb no lawv los
qhov twg los? raws li luag cov kws ntsuam xyuas tau kaw tseg, ntawm nqe lus
no yuav tau muab ua ob lo lus teb vim rau qhov hais tias muaj ob pawg neeg
tau nyias teb mus nyias sab raws li qhov lawv tau paub, pom, thiab ntseeg tau.
qhov ib yog los ntawm pawg neeg uas ntseeg txoj kev cai teev ntuj, lawv cov no
lawv hais mas yog saub tsim neeg los mus nyob rau hauv lub ntiaj teb no xwb.
xws li txoj dab neeg luj tub thiab ntxhi ci. qhov ob yog los ntawm cov tub
juam xyuas, txog neeg tej qub txeeg qub teg thiab tej pob txha tsiaj los sis puas
neeg tau ntau txhiab xyoo dhau los lawm. lawv pawg no, lawv hais tias leej tib
neeg yog ncau ib ceg los ntawm cov liab los mus. cov tsiaj no xub xub tshwm
sim nyob rau daim av asfrivkas (africa) los mus. lawv thiaj li ntseeg tau hais
tias keeb kwm ntawm leej tib nyob rau lub ntiaj teb no yog muaj nyob rau sab
ntiaj ntawd los mus.
hmoob li ne ho tshwm sim qhov twg los mus? hmoob yog ib hais neeg
uas tau muaj lub npe hu ua hmoob no los lawm ntau txhiab xyoo ua ntej dua
tswv yesxus, tab sis peb tsis muaj ntaub ntawv los mus khaws tau cia thiab teb
chaws rau nyob. yog li no, tam sim no, thiaj li paub tsis meej tias noob neej
hmoob tsim nyob qhov twg thiab thaum twg los lawm?
raws li tej laus txoj taw kev thiab tej dab neeg uas lawv tau ua thiab
hais ib tiam dhau ib tiam los mus, hmoob thaum ub nyob muaj chaw. yog
muab tej chaw no los piav ces tam sim no yeej piav tau thiab nyob qhov twg.
nws nyob rau hauv hmoob txoj taw kev uas thaum ib tug neeg tau tas sim
neej lawm. lawv yuav taw kev rau nws, muaj ob peb qho chaw uas hais txog
thaum ub hmoob tau nyob dhau los lawm, xws li, suav teb, ntuj tshav teb
nqhuab thiab ntuj txiag teb tsaus. vim yog tam sim no hmoob hais tau tej
chaw no, kuv thiaj li xav tau thiab ntseeg tau tias yav thaum ub hmoob yuav
tsum yog nyob dhau tej chaw no dhau los mus. y og hais tias hmoob yeej tsis
tau nyob dua cov chaw no los mus, tej zaum lawv yuav hais tsis tau cov chaw
no.
yog muaj cov chaw no los mus qhia tau rau peb hais tias hmoob thaum
ub yeej muaj tseeb xub nyob rau ntuj txiag teb tsaus los mus. ntuj txiag teb
tsaus no nyob rau qhov twg? thiab vim li cas hmoob ho muaj hu ua ntuj
txiag teb tsaus? lawv tau muab qhov chaw no hu li ntawd vim rau qhov hais
tias qhov chaw no nws yeej txias tas li. nws yeej tawm tsis tau mus sab nraum
zoo li, thiab tsis tas li ntawd, muaj ib lub caij thaum lub ntuj txias heev heev
no nws yeej tsaus tas mus li. lub hnub yeej tsis tawm tuaj li. dhau thaum lub
lub caij txias no lawm, qhov chaw ntawm no, nws yeej no thawm niaj thawm
xyoo. nws muaj ib lub caij yog thaum lub caij ntuj sov, tab sis nws yeej no tas
mus li ntawd, lub ntuj yeej kaj tas mus li. lub hnub yeej tsis poob qho li. vim
yog qhov chaw no muaj zoo li no, hmoob thiaj li muab hu ua ntuj txiag teb
tsaus, ntuj no teb kaj.
qhov chaw ob uas hmoob tau hais muaj nyob rau hauv lawv tej kab ke
yog ntuj tshaj teb nqhuab. qhov chaw no hmoob tau muab hu ua li no, vim
rau qhov hais tias thaum hmoob tau khiav los txog rau qhov chaw no; nws
mus lawm tsheej tog hli kev yeej tsis lam pom ib tug dej los sis puas ib koog
hav zoov nyob rau qhov twg rau lawy tau pom li. nws yeej tshaj ntuj nrig
lawm thiab qhuav tib qhawv lawm xwb. raws li dab neeg hmoob, nws muaj
ib txhia hmoob tau khiav los txog rau qhov chaw ntawm no thiab lawv
khoom noj tas; lawv tau muab ib lub ncuav pias pauv tau ib tug poj niam.
thaj av suab puam no nyob ze rau ntawm niaj hnub teb chaws suav thiab
muam nkauj liag dam teb.
vim yog nws muaj tau ob qho chaw tau teev tseg los saum no lawm,
kuv thiaj li xav tau thiab ntseeg tau hais tias hmoob lub noob neej yav thaum ub
hais tias muaj hmoob no tsis paub nyob rau qhov twg, tab sis ob qho chaw
saum no qhia tau rau kuv tias hmoob nyob dhau ob thaj chaw no los lawm.
yog hais tias tsis tau nyob dua, lawv yuav hais tsis tau. qhov chaw ntuj txiag
teb tsaus, ntuj no teb kaj tej zaum twb yog qhov hmoob tshwm sim los los kuj
tsis paub, vim rau qhov hais tias hmoob txoj taw kev tsuas hais mus txog rau
qhov no xwb.
ntxiv mus ntawd, raws li peb tej dab neeg uas tau hais ntau ntau tiam
los lawm. lawv yeej tau hais tias hmoob thaum ub yeej nyob muaj liaj ia teb
chaws. hmoob lub teb chaws ces yog tam sim no ib nrab ntawm lub teb chaws
suav. hmoob tus huab tais tau los mus tswj hwm lub teb chaws hmoob ntawd
yog xyooj nuv. hmoob lub teb chaws poob rau luag lwm tus vim hmoob
raug luag lwm haiv neeg ntiav hmoob rov qab los mus txo hmoob. thaum
kawg ntawd, hmoob thiaj li tau poob liaj ia teb chaws tas. thaum lub teb
chaws tau poob lawm, lub npe hu ua hmoob no thiaj li tshwm sim. lub npe no
txhais tau hais tias, "neeg dawb neeg huv, yuav mus thiab nyob qhov twg los
nyob tau thiab mus tau."
tom qab ntawd, cov txiv neej thiab cov tub tau muab liaj ia teb chaws
ua poob tas. cov hmoob coob thiaj li sib sau mus nyob ua ib pawg. lawv thiaj
li tsis pub cov tub los tuav lub teb chaws tshiab ntawd uas lawv tau sau mus
nyob ntawd lawm. lawv thiaj li muab tus muam los tsav lub teb chaws ntawd.
txij ntua li tus muam tau los kav lub teb chaws ntawd, nws kuj ho tsis poob
rau luag lwm haiv neeg tes.tam sim no lub teb chaws no yog lub teb chaws
muam nkauj liag. lawv cia li muab lub teb chaws ntawd hu raws tus muam
tus muam lub npe, muam nkauj liag no.
vim yog ua ntej thaum teb chaws suav tsis tau tshwm sim hmoob lub
teb chaws yog suav lub tam sim no ib nrab. yog li no, tam sim no nyob rau
hauv suav lub teb chaws thiaj li tsav tseem muaj hmoob nyob coob leej ntau
tus puv ntia. tab sis tu siab tias lawv lam yog haiv neeg hmoob lawm xwb,
lawv yeej hais lawv ib hom lus lawm. cov hmoob nyob rau muam nkauj liag
los lawv hais lawv ib hom lus hmoob. cov nyob ze rau suav qab teb los lawv
kuj hais lawv ib hom lus. tsis tas li ntawd, cov nyob xov tshoj los lawv kuj
hais lus txawv cov nyob rau suav qab teb lawm thiab. lus xwb ces tsis loj npaum
li cas, tab sis tsuav sawv daws tseem muaj lub npe hmoob xwb ces yeej zoo
lawm.