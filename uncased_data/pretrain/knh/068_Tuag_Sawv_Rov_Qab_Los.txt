tuag sawv rov qablos
nws yuav yog ze rau xyoo 1960 tej ntawd, nyob rau hauv ib lub zos hu
ua zos pas hawv nyob muaj ob niam tub txom txom nyem kawg nkaus. nyob
ntev mus ntawd, leej tub hlob tuaj thiab tiav hluas. yog li no, nws kuj yuav
mus yuav nyab. thaum yuav tau nyab tsis ntev rau leej tub lawm, thiab cuag
li tsis muaj hmoo leej niam tau tas sim neej. lub sij hawm ntawd hauv lawv
tsev neeg tsuas muaj ib tug maum npua thiab ob peb tug qaib xwb. thaum leej
niam tuag dai ncuv, tus maum npua ntawd tab tom mus yug tau ib zag me
nyuam npua mos mos.
leej niam tuag lawm thiab hu tau cov neej tsa tuaj txog, lawv yeej yuav
muab tus maum npua ntawd los mus tua rau leej niam xwb xwb li. yog li no,
thaum leej tub thiab cov kwv tij ua tsis tau tes lawm, lawv thiaj ntev tau tus
maum npua los mus tua tsa nees rau leej niam.
tus maum npua tus plig tau mus txog rau pem ntuj thiab nws mus hais
rau saub tias, "saub, kuv los no, kuv tseg tau kuv cov mi nyuam mos mos
tsis muaj leej twg tu."
saub nug tias, "vim li cas koj thiaj li los mus?'
tus maum npua teb tias, "vim yog ib niag pog laus tau tuag thiab lawv
muab kuv tua coj nws kev los lawm pem ntuj."
saub hais ntxiv tias, yog muaj li no lawm, koj nyob ntawm no tos.
thaum ntawd tus pog laus uas yog leej niam tus plig thiaj li ho los txog rau
ntawd. saub thiaj li nug tus pog laus tias, "puas lawv muab tus maum npua
tseem tshuav ib co mi nyuam npua mos mos ntawd tua ua koj luag los mus
saum ceeb tsheej ntuj?"
tus pog laus teb tias, "yog kawg."
saub hais rau maum npua tias, "kuv yuav muab koj xa rov qab mus
lawm ntiaj teb mus tu cov mi nyuam."
maum npua teb tias, "kuv mus tsis tau lawm, vim rau qhov hais tias
lawv, neeg ntiaj teb twb muab kuv nqaij noj tas thiab muab txha pov tseg tas
lawm." maum npua thiaj hais ntxiv tias, "koj kuj kom niag pog laus ntawd rov
qab mus tu kuv cov me nyuam kom loj tas tso nws mam li rov qab los lawm
pem ntuj no."
pog laus teb tias, "kuv yog neeg. kuv tau los lawm mas kuj yeej tsis
lam yuav rov qab mus li lawm. yog hais tias ua li ntawd yuav txaj muag rau
neeg ntiaj teb heev."
saub hais tias, " vim tus maum npua cev nqaij daim tawv tsis muaj
nyob lawm. nws mus tsis taus lawm. koj tus pog laus ko yuav tsum tau wov
qab mus, vim yog koj lawv thiaj li muab nws tua thiab tseg nws cov mi
nyuam tsis muaj leej twg yuav los mus tu nyob rau hauv ntiaj teb." yog li no,
niag pog laus hais tsis yeej tus maum npua ces saub thiaj li tau muab nws xa
rov qab los rau hauv ntiaj teb no lawm.
txog hnub uas lawv tab tom muab niag pog laus ntawd mus tshwm
tshav rau tom tiaj. ua li cas nws yog thaum tav su kiag uas lub hnub ntseg ntseg
ntawd, niag pog laus ntawd cia li nti nti saum niag nees tuaj. cov neeg ntawd
lawv pom lawv ntshai heev. lawv khiav ris rws nrug kom deb ntawm nws.
lawv saib nws nti nti ib me pliag zoo li yeej yuav sawv rov qab los tiag tiag li.
thaum ntawd kuj muaj tus puas neeg ntawd mus nqa tau riam thiab phom
tuaj txog tas thiab tshuav qhov tua lawm thiab xwb.
thaum lawv saib nws nti ntev heev lawm, leej tub thiab cov txheeb ze
ntawd thiaj li maj mam txav mus xyuas. thaum lawv mus ze lawm, lawv ua
twb zoo saib ua li cas nws yeej ciaj rov qab los tiag tiag li lawm. nws lub qhov
ncauj txhav tas lawm, nws thiaj li hais tsis tau taus lus lawm xwb. thaum
paub li no lawm, lawv thiaj li qw sawv daws los thiab thiaj muab nws daws
saum niag nees los.
lawv coj nws mus rau tom tsev. nws yog tau li ob peb hnub nws lub
qhov ncauj tsis txhav lawm; nws mam li hais qhia rau cov neeg txheeb neeg
ze ntawm nws seb yog vim li cas nws thiaj li rov qab los.
tus pog laus ntawd thiaj li tau los mus tu cov tus maum npua cov mi
nyuam loj tas lawm, thiab tau peb xyoos tom qab no, nws thiaj li mam rov qab
tuag. zaum nws tuag no, nws yeej hais rau lawv tias kom lawv tsis txhob quaj
nws; nws yeej yuav tsis rov qab los li lawm.