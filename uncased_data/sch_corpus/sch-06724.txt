thaum kuv muaj li 13 xyoo nyob teb chaws nplog, kuv caum kuv niam mus
nram peb daim teb kab tsib. thaum kuv niam wb mus txog, pom ntsis kab
tsib pawg lug hauv av. muaj neeg lov peb cov kab tsib noj yam niag
tsis khuv xim kiag li.  nws txiav kiag yav hauv paus uas qab qab zib
nqa lawm xwb.  kuv tsuas hnov kuv niam lub suab foom tawg plo tub sab
tsis muaj tub sab.  kuv nco tau ib co lus kuv niam tau foom hais li
no: "cov niag tub sab no mas nws coj mus noj tag mas nws yuav mob plab
haw quav tuag. nws yuav tsis tau peb caug noj. nws yuav tsis muaj sia
mus nyiag luag lwm tus ntxiv lawm"  thaum ntawd kuv xav twj ywm rau
nruab siab tias nyuag kab tsib xwb es cas kuv niam yuav foom cuag li.
tom qab no kuv loj paub tab, kuv mam xav tau tias kuv niam khwv heev.
kuv niam nqhis npaum twg los kuv niam twb tsis kum siv yuav lov ib tug
kab tsib noj li vim cov kab tsib tseem mos tsis tau ntev txaus.
npaj no ho txog kuv zeeg.  xyoo 1992 nyob sain paul, muaj ib hnub
tshuav kuv ib leeg nyob hauv tsev thaum tav su, kuv tseem pw tsaug zog
ntsiag to.  cas txawm muaj neeg khob qhov rooj. kuv sawv mus xauj saib
yog leej twg no cas txawm siv ho tsis pom lawm.  tam sim ntawd kiag
xwb, txawm hnov suab tsoo iav qhov rooj sab nram qab sib taug.  kuv
xav kiag tau tias zaum no yog tub sab tseeb tseeb li lawm. kuv maj mam
mus kev ntsiag to mus nrhiav kuv tij laug rab yaj phom tom qab hauv
ncoo tab sis tsis pom vim nws muab hloov chaw lawm. ces kuv thiaj mus
muab tau rab phom tua nas 22, tab sis ho tsis muaj mos txwv nyob nrog
rab phom thiab lau. thaum ntawd tub sab twb nyom kiag tau lub qhov
rooj lawm ces kuv cia li lam nqa rab niag phom qhuav mus taw hem xwb.
thaum kuv txog ntua ntawm qhov rooj, niam tub sab tab tom kwm plaws
sab nraum zoov los. kuv twb nkaus ntsis phom rau nws hauv siab. nws qw
tib niag zag nkaus nkoo, "aj!!!" no ces nws cia li tig hlo khiav.  kuv
yoob tag kuv twb tsis nco caum nws li thiab.  yog muaj mos txwv nyob
hauv rab phom ces ntshe niag tub sab ntawd tuag kiag npau ntshav dhi
rau hauv peb tsev lawm.
niag tub sab ntawd yog ib tug menyuam hmoob muaj hnub nyoog li 15-18
xyoo.
lub caij ntawd txawm yog tub sab hmoob los kuv yeej nyem taus tus qib
phom ntag.  tab sis tam sim no mas kuv ho yuav nyem tsis taus tus qib
phom rau nws lawm, yog tias kuv paub nws yuav tsis tau lub caij tua
kuv ua ntej.  tsis ntev tom qab ntawd kuv mam xav tau tias:  ua cas
kuv thiaj hlub hmoob thaum hmoob coj zoo xwb; hos thaum hmoob coj phem
ua tub sab ces kuv txawm yuav nyem taus qib phom ntag?
kuv mam rov nco txog kuv niam cov lus foom cov tub sab nyiag lov kab
tsib noj thaum i.  qhov kuv nyem taus qib phom no tseem haib tshaj kuv
niam cov lus foom thaum i lawm phav phav npaug. cov tub yeej heev,
yom?
peb hmoob kev ua plaub mas thaum ib tug liam qees hos ib tug tsis lees
ces yeej kawg hlawv xyab hlawv ntawv foom thiab ua dej los haus kom
leej twg yog tus tsis ncaj ces kom leej twg tuag mus xwb ntag.  tsis
tas li xwb tseem foom kom tuag tas niam tas txiv tas tsev neeg huv tib
si.  peb coj li no ntshe peb coj nqaim dhau hwv lawm.  tsis tas li
xwb, ntshai peb hmoob yuav sawm tsis nyog lo lus tias "hmoob mas sib
hlub kawg li".
ua tsaug rau nej cov muab lub caij los twm.
muas pos

coj li cas los tau mas tsauv yog hlub thiab pab hmoob xwb mas. tsuav
tsis txhob coj li yawg hmoob nyab laj dao tran xwb mas. yog coj li
yawg dao tran no ces txog thaum kawg ces yuav tsum raug txim xwb. nej
sij saib seb tam sim no leej twg pab yog cov neeg phem ma. tub tsab
yog ib tug tub txib ntawm yawg dao tran pab no twb mag txom mus rau
txim rau qhov tua yawg paj xab thiab vaj pov tsev lawm ne. fbi thiab
police tseem yuav muab lawv pab no txhom kaw kom tag vim lawv ua hauj
lawm rau nyab laj thiab tseem tua hmoob tus coj thiab.

kev yeej neeg txoj kev phoog thiab fim tsis yog nyob ntawm liam cai
los puas yuam cai. tab sis nyob ntawm kev zam cai, zam txim.
ob peb tug neeg hmoob uas tam sis no tab tom tawm los siv lub cai uas
coj hmoob kub xaj tau chaw tws no los mus loo lawv ntxiv, yuav tsis ua
kom coj neeg hmoob los phoog los fwm lawv ob peb tug no. tab sis haj
yam yuav ua kom hmoob paub txog lawv lub siab ceeb nyeej tseeb tshaj
qub xwb.
tib yam nkaus li mr. bush tsug nrog iraq no. txhob xav tias luag twb
yuav tu siav ces yus mus loo ntxiv rau kom tu siav khiag mus. tej neeg
nyob rab ntug yeej tseem muaj qhov muag yuav tus plaub rau yus ncua
deb thiab.
peb hmoob txoj kev hlub loj heev tab sis pob tws heev, vim peb tsis
muaj kev zam txim thiab peb tos nyhoo lub caij yus zoo pauj kua zaub
tsuab ces ua xwb. li tam sis no, hmoob cov teeb meem nyob mn. kuv
ntseeg hais tias peb hmoob tsis muaj ib tug lub siab phem yuav ua tau
li peb pom no, lub caij no. yog tias peb muaj tej neeg khib thiab chim
npaum no, ces lawv yeej ua lub caij ua phim ua lawm. lawv yuav tsis
tos txog tsam no. vim yog muaj lwm tus sab nrauv txhaub txias thiab
yus cov hmoob muaj ib ob tug muaj koob rov npe xav ua tus thawj coj
tab sis ho tsis paub coj lus kom tog, ces thiaj raug luag txhub kom
yus rov qab nrhuav yus zoo li no.
tej yam xwm txheej uas tawm nyob rau mn, tam sis no yuav tsis ua rau
ib pab los puas ib tus hmoob twg yeej los zoo, tab sis yuav ua rau
hmoob tag dho haj yam poob qis ntxiv xwb. vim tus xwm txheej no, tsis
yog ib tug xwm txheej qhia txog kev zam txim uas yog lub hauv paus
ntawm kev txoj kev hlub.