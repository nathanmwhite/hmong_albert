Hahaha! MLMT, cov nam lug tseemceeb nuav ces tsis muaj tuabneeg nyam
le.  Yog koj has cov lug dlaagquasntsuav mas, suavdlawd muaj lug has
ntau kawg.
Cov tuabneeg tsi tseem quaspuj losyog tsi tseem quasyawg ces kuv tsi
tau pum dlua hab tsi nov rua roojteb nuav.  Nyob rov nplog teb ces nov
tej laug has tas “txhais zeb” tabsis kuj tsi yog le nplog has
“kabthoi.”  Cov tuabneeg zoo le nuav lawm ces puab yeej pum tau lawm
has tas puab yeej ua tsinyog neej nrug leejtwg vim tsi muaj “qhov”
losyog tsi muaj “qau.”  Lub qub neej ntawd ces tej pejxeem yeej muab
tug tuabneeg ntawd cai hlo rua ib caag es nwg lam nyob vim txuj sa tsi
tu.  Vim moob losyog nplog lub sawmfem coj le ntawd lawm ces cov
tuabneeg kws poob rua txujmoo zoo le ntawd cale txaisyuav txujkev kws
lub sawmfem rhawv rua puab taug.
Nyob le meskas teb nuav, kuv kuj tsi tau pum losyog nov txug cov nuav
ntau.  Kuv kuj tsi tau tshawb saibseb kwstshuaj yuav khu lecaag.  Lawv
le kev xaav ua ntu zug, kwstshuaj tsuas khu tau kuas ua quaspuj yog
has tas nwg muaj “qhov.”  Yog has tas nwg tsi muaj qhov, sov kwstshuaj
puas yuav txua tau ib tug “qau” rua nwg.  Nwg zoo tuabyaam le cov
txivneej kws muab qau txav es hloov moog ua quaspuj xwb.  Kuv kuj tsi
tau nov has txug quaspuj hloov moog ua txivneej.
Has txug kev ntseeg, koj puas tau nyeem phau ntawd “Why Bad Thing
Happens To Good People?”  Nwg has txug tej xwmtxheej kws tshwm lug rua
tuabneeg es ntau zag suavdlawg has tas tim dlaab losyog tim Vaajtswv
thaus kws suavdlawb tsi paub txug losyog tsi totaub txug tej xwmtxheej
ntawd.  Lawv le moob ib txwm coj (qub kevcai), thaus tsi paub lawm ces
suavdlawg has tas tim dlaab, tim namtxiv yuav noj yuav haus.  Rua cov
ntseeg Vaajtswv ces ho has tas tim kev tseeg tsawg hwv losyog muaj
kevtxhum lawm.  Qhovtseeb tag, peb novqaab has tas tej xwmtxheej ntawd
yeej muaj nrug peb (noob, rojntsha, hab zejzog.)  Thaus muaj zoo
lentawd lawm, nwg tim peb lub cev txujkev nojqaab haushuv xwb, nwg tsi
tau tim dlaab losyog tsi muaj kev ntseeg.
Saib rua cov tuabneeg kws tsi tseem quaspuj losyog tsi tseem quasyawg,
feem ntau ces yog tim noob hab rojntsha xwb, nwg tsi laam tsi dlaab
losyog kev ntseeg.  Vaajtswv yeej tsim lub ntuj hab lub nplaj teb nuav
puvntoob lawm, txhua yaam kws peb pum, paub, hab tsi paub puavleej
muaj taag rua huv.  Muaj yaam zoo los kuj muaj yaam phem hab.  Yaam
zoo, phem, hab ib tog zoo ib tog phem puavleej nyob sis xyaw ntsuav.
Nwg yog peb lub luag lug kawm, xaav, hab txais yuav lawv le tej
xwmtxheej kws tswm rua peb ntawd.