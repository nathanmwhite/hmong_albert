Huab Tais Ntuj Xa Xov
Nws yog thaum lub Peb hlis ntuj tim 12, 1995, muaj ib tug nees cia li los mus nyob
rau hauv ib yim Co lub vaj loog nyob rau lub zos Xaskasmevtaum (Sacramento),
Kaslisfosnias. Thaum tus txiv neej Co pom tus nees ntawd lawm, nws tau mus se thiab
kov tus nees thiab hais lus rau nws. Zoo yam gaus li tus nees no paub lus. Sij hawm tus
txiv neej Co tau pom thiab paub muaj lino lawm, nws kuj tsis paub vim li cas yuav txawv
tas baum lino. Yog li no lawm, tus txiv neej Co ntawd thiaj tau muab tus nees no khi cia
thiab thiaj li tau hu rau cov kwj tij Co nyob rau hauv lub zos no tuaj mus saib.
Nws tau muaj ib hnub tom qab tau pom tus nees no tas thiab tsis deb ntawm qhov
chaw tau pom tus nees ntawd, lawv kuj tau pom ib tug vaub kib thiab. Yog li no lawm,
lawv haj yam jeeg tau tias ob tug tsiaj no yog Huab Tais Ntuj tso xov los mus rau neeg
ntiaj teb xwb. Vim rau qhov cov Co jeeg tias tus tsiaj vaub kib mas yog ib tug tsiaj xub
nyob txawm rau lub ntiaj teb no tshaj plaws.
Cov Co laus txawj ua dab txawm tau tuaj mus ua dab saib ob tug tsiaj no xa tsab
xov zoo li cas los mus rau neeg ntiaj teb. Cov Co thiaj li tau tuaj mus
ua dab hlawv xyab thiab ntawv ntau li ntau. Thaum muaj xov xwm txog li no
lawm, cov neeg Co nyob thoob rau lub xeev Kaslisfosnia no thiab lwm lub
xeev tau sib sau tuaj mus xyuas. Thaum no lawm, cov Hmoob nyob rau lub
zos no kuj ho hnov, lawv kuj sib sau ua boj ntws tuaj mus saib ua kev tsaus
nti tau peb plaub hnub. Cov Hmoob uas nyob rau lwm zos kuj tau tuaj mus
xyuas huv tib si.
Cov Co tau tuaj mus ua dab tas hnub tas hmo tau ntau hnub thiab
hlawv xyab hlawv ntawv tau heev. Yog li no, tub ceev xwm hauv lub zos no
thiab cov tub xov xwm qhov txhi chaw thiaj li tau tuaj mus soj juam. Lawv
cov tub ceev xwm feem saib tsiaj txhu thiaj tau muab tus nees coj mus rau
tim tsev kaw tsiaj dim lawm. Tau ib hnub tom qab ua cov xov xwm tau tawm
rau niam txiv pej xeem huab hwm sawv daws, tus tswv tus nees ntawd thiaj
tuaj mus rau tim qhov chaw kaw tsiaj ntawd thiab hais tias tus nees ntawd
yog nws tus. Nws tus nees ntawd yog dim lawm, nws kuj tsis paub xyov dua
twg li lawm xwb. Tsis tas li ntawd, nws kuv tau hais tias, "Tus nees yog ib tug
nees uas lawv tau muab nws mus xyaum dhia thiab caij rau tib neeg saib
thaum nws tseem yau; nws lam yog ib tug nees xwb, nws paub lus kawg. Vim
yog tam sim no nws laus lawm es lawv thiaj li tau muab nws muag rau kuv
coj los mus tu caij ua si lawm xwb." Tus niam pog Asmesliskas Dawb ntawd
kuj hais ntxiv tias, "Yog cov Co xav tau hais tias yog Huab Tais Ntuj tso nws
los qhia ib qho xov xwm dab tsi rau neeg ntiaj teb, thiab lawv xav coj nws mus
yug no los lawv coj mus los tau kawg."
Raws li ib txhia tib neeg tau hais, cov Co ua dab ntawd tau hais tias tej
zaum tom ntej no yuav muaj ib yam xwm txheej dab loj nyob rau lub xeev
Kaslisfosnia no. Lawv kuj tsis paub tias yuav yog thaum twg? Yog li no, qhov
xov xwm no kuj raug rau lawv ib pawg Hmoob nyob rau lub zos Fresno ua
nyob deb 160 miles kev mus ntawm lub zos pom tus nees thiab tus vaub kib
no lawm nram sab qab teb. Pawg Hmoob no, lawv yeej hais tias, "Pib kiag xyoo
1997 no mus xyoo 2000, lub xeev Kaslisfosnias no yuav raug dej nyab." Tsis
paub tseeb tias yuav yog xyoo twg li, tab sis mas yuav tsum poob rau peb lub
xyoo no. Lawv pawg neeg no yog ib pawg neeg jeeg Saub heev.
Ntawm kuv tus kheej kuv xav hais tias yog lawv pam yeem hais tau
lawm, peb sawv daws sim soj juam tom ntej no mus saib nyob rau lub xeev
Kaslisfosnias puas yuav muaj xwm txheej dab tsi?
Yog raws li lawv cov lus tau tawm yeej yuav muaj tseeb, kuv kuj
txhawj xeeb thiab tu siab txog ntawm kuv tus kheej kawg gaus; vim rau qhov
kuv kuj tsis xav pom thiab jib tej xov xwm zoo li no nyob rau hauv kuv tiam
neej thiab thaj chaw uas kuv tuaj cag rau lawm.